# Podmořské optické sítě: kritická infrastruktura

Autor: Lukáš Kudláček

## Úvod

Práce se věnuje, vzhledem k omezenému prostoru při tak komplexním tématu, optickým sítěm z pohledu jejich důležitosti pro světový tok informací, a také z pohledu jejich bezpečnosti, neboť jakýkoliv útok na tuto kritickou infrastrukturu, přes kterou probíhá jak celosvětová komunikace, tak i mezinárodní obchod, burzy, činnost států, činnost armád, a podobně, by znamenal buď biliónové škody, či potenciál k rozpadu společnosti tak jak ji známe dnes. A tato důležitost dnes výrazně vzrostla, kdy většina věcí z důvodu pandemie probíhá on-line, a do budoucna se bude tento způsob komunikace rozvíjet stále víc. I takto specifikované téma by bylo příliš objemné na tak krátkou práci, tak se specificky zaměřím pouze na část podmořských kabelů optické sítě, které tvoří většinovou část datového propojení. 

## Obecná historie optických sítí

Dějiny optických sítí, které jsou v současnosti strategickou a kritickou infrastrukturou lidstva, se začali psát ve 20. letech minulého století, kdy skotský vynálezce televize John Logie Bard (Calder&Ovassapian, 2000), zkoušel přenášet obraz po kabelu, který byl spleten z několika stovek skleněných vláken. To se mu však nezdařilo. Další vývoj začal až po druhé světové válce, kde ovšem také nebyl zaznamenám výrazný pokrok. Až roku 1960, kdy americký vynálezce laseru Theodore Maiman (Benson, 2010) zkusil pustit do skleněných vláken paprsky laseru a navýšil tak kapacitu přenosu desetitisíci násobně. Nicméně i tak měl signál ztrátu přes 90 % na dvaceti metrech (Webster, 2021).

Teprve v roce 1966 odhalili George Hockham (In Memoriam, 2013) a Charles Kao (Chan, 2018) v přelomové studii, že samotná technologie je v pořádku, ovšem problém je ve znečištění skla tzv. ionty přechodových kovů, které rozptylují signál (Hockham&Kao, 1966). Také zjistili, že nejlepším materiálem pro optická vlákna bude křemík. Charles Kao na základě tohoto objevu získal v roce 2009 Nobelovu cenu za fyziku. Zde se tedy začíná psát moderní historie optických vysokorychlostních sítí na kterých je postavena dnešní internetová síť. Tento objev vedl k vývoji nových typů skleněných vláken, již bez nečistot, které snížily útlum z 1000 dB na 5 dB na kilometru kabelu. Útlum optického kabelu je změna síly signálu na obou koncích optického kabelu (Crisp, 2005). Vyšší útlum znamená pomalejší přenos a horší kvalitu přenosu. Ta je, zejména u přenosu živé hudby, naprosto zásadní, aby jednotlivý účastníci hráli v souladu a každý umělec nebyl slyšet jinak. 

Poprvé byl přes optická vlákna přenášen obraz ze zimních olympijských her v Lake Placid v USA, které se odehrávali v roce 1980. Typ vlákna byl tzv. vicevidový (Crisp, 2005) s velikostí mezi 10 až 100µm, a útlum se začal pohybovat okolo 0,5 dB na kilometru vlákna. Další zásadní vývoj probíhal až na přelomu tisíciletí, kdy došlo k zavedení tzv. vlnového multiplexu (Kavický, 2008), který umožnil na jednom optickém vláknu pouštět více optických signálů, což vede k mnohonásobnému navýšení kapacity optických kabelů. Tato technologie se používá dodnes. Také se zvýšila výrazně rychlost přenosu ke 100 Gb/s, což je již standardní rozsah v domácích ethernetových sítích. Od té doby rychlost neustále roste, ne již v Gb, ale Tb za sekundu.

## Vývoj podmořských kabelů optických sítí 

Podmořské kabely optických sítí hrají zásadní roli při přenosu informací na internetu napříč světem, obsluhují více jak 98 % datového toku (Newsweek, 2015). Jedná se jen o jednu z částí celého procesu, jsou zde pozemní optické kabely, směrovače, opakovače, přepínače a pochopitelně samotná koncová zařízení. Podmořské kabely jsou ale nejdelší částí tohoto řetězce. První podmořský kabel byl položen mezi Velkou Británií a Evropou v roce 1850, jednalo se o telegrafní kabel. První podmořský oceánský kabel byl položen roku 1858 mezi Irskem a Kanadou, také ve formě telegrafního spojení. Rychlost byla 25 slov za minutu. 

Skutečný datový optický podmořský kabel byl položen až roku 1984 mezi Velkou Británií a Belgií. První transatlantický optický podmořský kabel s názvem TAT-8 byl položen roku 1988 a měl kapacitu 280 Mb/s, což byl ekvivalent 40tis telefonních kanálů najednou. Spojoval Spojené státy, Velkou Británii a Francii (Abbott, 2008). Jednalo se o zásadní milník v datovém spojení mezi kontinenty, které umožnilo globální rozvoj internetu. Pokládání podmořských optických datových kabelů je velmi nákladné, nejen finančně, ale i časově. Vzhledem k velkým vzdálenostem v řádu tisíců až desetitisíců kilometrů trvá položení takového kabelu klidně i měsíce až roky. Aby se snížil útlum signálu je každých 50-100 km integrován tzv. opakovač signálu, který známe i ze satelitní, mobilní či bezdrátové komunikace.

Poslední atlantický kabel s označením TAT, TAT-14 byl položen v roce 2001 s kapacitou 640 Gb/s, což je ekvivalent 9,7 miliónu telefonních kanálů najednou. Byl složen ze čtyř optických vláken, z nichž měl každý 16 vlnových délek, každá o 10 G signálu. Posledním položeným atlantickým kabelem byl v roce 2015 tzv. GTT Express, který má kapacitu 100 vlnových délek o kapacitě 100 Gb/s, celkem tedy 53 Tb/S (Burns, 2020). Kapacita výrazně vzrostla, nicméně ani to dnešnímu světu nestačí, a proto je mnoho společností, zejména velkých světových mobilních operátorů, kteří pokládají další a další kabely. Zároveň se přidaly velké technologické společnosti, které pokládají vlastní kabely na zajištění propojení serverů po světě, aby byly schopné uspokojit enormní nárůst uživatelů

### Současný stav 

V poslední době je rychlost a objem přenosu dat novým zlatem, o to více v dnešním turbulentním epidemiologickém období, kdy je většina oborů, od školství po průmysl, odkázáno na on-line provoz, zejména pak v oblasti přenosu audio-vizuálních dat, tedy konferencí a přednášek, a to s mnoha účastníky najednou. Člověk by si řekl, že pokud se jedná například o vysokoškolskou přednášku, kde jsou připojeni uživatelé jen z jedné země, tak že data cestují pouze po lokální síti a nemají s podmořskými datovými kabely nic společného. Tak tomu ale není, neboť ve většině případů cestují data přes servery daných služeb. Tyto servery se mohou nacházet v odlišných zemích, než kde komunikace probíhá. Například aplikace Zoom, kde probíhá většina distanční výuky, by měla data přenosu posílat mezi účastníky přes servery společnosti Zoom, které má pro střední a východní Evropu v Německu, přesto ale proudily a proudí přes servery v Číně, za což si zasloužily velkou kritiku, neboť je zde oprávněné podezření z monitorování obsahu (Business Insider, 2020). V takovém případě se bavíme o desítkách tisíc kilometrů optických kabelů, přes které taková přednáška proudí, z nichž i v tomto případě hrají největší podíl pomořské kabely. Dokážeme si tak představit jejich vytíženost.

Samotná distanční výuka je ovšem jen jednou ze služeb, které byly donuceny se přestěhovat do virtuálního prostoru. Rychle se rozvíjí sektor telemedicíny, kdy pacient komunikuje se svým lékařem online o svém zdravotním stavu, který je jedním z nejdůležitějších osobních údajů člověka. Dále se rozvíjí poradenství a právnické služby, kdy společnosti mají miliony klientů, kteří za pomocí vzdáleného přístupu řeší zakládání společností a soudní spory. Nakonec tu máme velké množství obchodů, které byly donuceny nabídnout své zboží ve virtuálním prostoru. Jen v těchto případech hovoříme o obrovském zatížení internetové komunikace.

Dalším a jedním z největších nárůstů objemů dat v podmořských kabelech optických sítí je rozvoj cloudového ukládání dat. Zde nehovoříme o konkrétním uživateli, který si zálohuje osobní data na cloudovém úložišti, hovoříme o velkých korporacích, které přechází na cloudové řešení, aby jejich zaměstnanci mohli pracovat kdekoli a mít přístup k datům společnosti. Kapacita těchto dat astronomicky roste. Vzhledem k rozsáhlým internetovým útokům na velké korporace, které mají přesah do fyzického světa, například v dodávkách paliva či potravin, se i tyto korporace přesouvají do cloudového prostoru. V něm nemůže útočník blokovat data a žádat výkupné, neboť tyto úložiště, od společností jako Amazon či Microsoft mají velmi dobrou ochranu. Na základě nedávných útoků vydal dokonce americký prezident Biden příkaz, ve které vybízí společnosti ke přesunu do cloudového řešení, a vládním to určuje (The White House, 2021). Podle odhadů pracuje z cloudového prostředí cca 40% společností a do roku 2025 se očekává růst na 70% (Aycock, 2021). A to v USA, kde je technologie velmi rozvinutá. Jak se více a více společností bude kompletně přesouvat na cloud, exponenciálně poroste potřeba datové kapacity, jejíž základní součástí jsou podmořské optické kabely. Jak je patrné, již dnes jsme na hraně kapacity a proces výstavby optických sítí je velmi pomalý.

V současné době je síť optických kabelů sice velmi široká, jak je znázorněno na mapě níže, a stále přibývají nové kabely, které pokládají soukromé společnosti, zejména technologické jako Google, Facebook, či Amazon, které mají samy o sobě enormní datovou zátěž mezi svými uživateli, ale ani tak to nestačí. Celkově je dnes položených 420 optických podmořských kabelů s celkovou délkou 1,1 miliónů kilometrů a stále se pokládají nové s lepší technologií a větší propustností dat (Routley, 2017).

![](https://i.imgur.com/sm17Dis.jpg)
PriMetrica. Submarine Cable Map [online]. Carlsbad, USA: PriMetrica, 2021. Dostupné z: https://www.submarinecablemap.com

Například, společnost Google oznámila v polovině roku 2020 začátek pokládání nového optického atlantického kabelu s názvem Grace Hooper (CNBC, 2020), který by měl být hotový v roce 2022, a který bude měl směřovat z New Yorku do Bude ve Velké Británii a Bilbao ve Španělsku. Tento nový optický kabel, který je 6,300 km dlouhý, citelně posílí datové spojení mezi Spojenými státy a Velkou Británií, neboť se jedná o první kabel mezi těmito zeměmi od roku 2003. V zásadě bude poskytovat svou kapacitu celému internetu, posílí také služby společnosti Google, zejména jejich mailovou a cloudovou službu. Kapacita kabelu je 32 optických vláken, což spolu s novou architekturou směrovačů, bude dle společnosti Google výrazný krok vpřed (Google, 2020).

Samotný Google má v provozu již tři vlastní podmořské kabely, Curie ze Spojených států do Jižní Ameriky, pak Dunant od Spojených států k Francii a Equiano, který vede okolo západního pobřeží Afriky od Portugalska po Jihoafrickou republiku (E15, 2020). Spolupracoval a spolupracuje však na výstavbě dalších 15 podmořských kabelů. Jedním z nich je například kabel Firmina, který spojí východní pobřeží USA s Brazílií, Uruguay a Argentinou. Jen za období let 2016 až 2018 investovala společnost Google do této infrastruktury 47 miliard amerických dolarů (Qiu, 2019).

Dalším výrazným investorem, krom společnosti Amazon a mobilních operátorů, nemluvě o armádních projektech, je společnost Facebook, která obsluhuje více jak 2 miliardy uživatelů po celém světě a má velmi náročnou službu na přenos dat. Společnost Facebook pokládá v konsorciu dalších společností jako je China Mobile, MTM, Vodafone a Orange, více jak 37 tisíc kilometrů dlouhý podmořský kabel okolo celého afrického kontinentu. Projekt s názvem 2Africa má za cíl zlepšit dostupnost internetového připojení a tím i služeb společnosti Facebook více jak 1,3 miliardě lidí, kteří na kontinentu žijí (Fryedlewicz, 2020). Dle vyjádření společnosti Facebook, poskytne tento podmořský kabel třikrát větší síťovou kapacitu než všechny ostatní kabely připojené ke kontinentu dohromady. Společnost Facebook spoluvlastní dalších 10 podmořských datových kabelů. Sám operátor Orange staví podmořský kabel Amitié, který propojí USA a Francii. Kabel má 16 optických vláken, každé o kapacitě 23 Tbps, tedy 23tis giga za sekundu. Kapacita by měla být stejná jako většina kabelů pod Atlantikem dohromady. Dokončení se očekává v roce 2022. Společnost Orange navíc předpokládá, že se kapacita dat mezi USA a Francií každé dva roky zdvojnásobí (O’Halloran, 2021). Společnost Amazon spoluvlastní dva podmořské kabely, jinak si kapacitu kupuje, a plánuje samostatnou výstavbu také. Společnost Microsoft spoluvlastní tři podmořské kabely.

### Budoucnost  

Kromě výše uvedených služeb, jako jsou distanční výuka, telemedicína, online právní služby, cloudové řízení společností, bude datová kapacita v budoucnosti výrazně narůstat i se zavedením 5G sítí nové generace a díky tomu, masivního rozvoje tzv. internetu věcí (Al-Fuaqaha et al., 2015). Do budoucna tedy bude nutné kapacitu podmořských datových kabelů neustále rozšiřovat, a to i s ohledem na stárnutí a snižování kapacity již položených kabelů, a také jak si uvedeme v další kapitole, s vyšším rizikem útoků na tyto datové superdálnice. 

Internet věcí, který zahrnuje od propojování automobilové dopravy v rámci samořiditelných vozů, přes komunikaci ledničky s oblíbeným obchodním řetězcem, po RFID čipy v knihách a správu on-line výpůjček v knihovně, bude pracovat s extrémním datovým tokem. Tyto toky musí někudy proudit a nejrychlejší a nejefektivnějším způsobem jsou optické sítě, z nichž převážná většina jsou podmořské datové kabely. Pokud do toho zapojíme zvýšení datového toku skrze sítě páté generace, kdy se odhaduje že datová spotřeba mobilních telefonů vzroste pětinásobně a čím dále více konzumace audiovizuálního obsahu, ať již na osobních počítačích či přes streamovací služby na televizích, tak je jasné, že datový přenos může vzrůst desetinásobně i více v horizontu několika let. Například společnost Wejo, leader v oblasti shromažďování dat v automobilovém provozu, která slouží pro vývoj autonomního řízení automobilů, zaznamená z více jak 11 miliónů propojených aut téměř 15 miliard dat každý den (Wejo, 2021). Všechna tato data proudí přes optické kabely. 

Vzhledem k pomalé výstavbě nových podmořských kabelů, jejich náchylnosti na poškození, jak si uvedeme dále, a opotřebení těch starých, se můžeme dostat do situace, že bude datový přenos záměrně zpomalován, či prioritizován tomu, kdo zaplatí více.

## Bezpečnostní hrozby pro optické sítě

Jak jsme si uvedli výše, podmořské optické kabely obsluhují drtivou většinu datového toku na zemi. Jejich kapacita je omezená a jejich položení vyžaduje výrazné finanční a časové zdroje. Riziko jejich poškození je tedy velké a muže být eliminováno pouze většími náklady na výstavbu, kdy se vybírají bezpečnější trasy, nebo aktivní ochranou, například dronovými ponorkami.

Hrozby jsou v zásadě hlavní tři, jedny z pohledu klasického poškození, například při zemětřesení a vulkanické podmořské činnosti, druhé z pohledu záměrného poškození při teroristickém či státním útoku, a třetí bez fyzického poškození, ovšem s krádeží přenášených dat v případě špionáže. V každém případě se jedná o kritickou infrastrukturu, bez které se moderní lidstvo neobejde, která je navíc relativně volně přístupná, neboť známe body, kde kabely vystupují z moře na pevninu, a máme podrobné mapy jejich tras, a která není snadno a rychle nahraditelná. V případě poškození jednoho kabelu se datový tok automaticky přesměruje na jiný kabel, pokud by se však jednalo o koordinovaný útok na více kabelů zároveň, pak by skutečně mohl způsobit globální omezení datového toku, internetu, obchodních a burzovních dat, a mnoho dalšího. 

Jako příklad můžeme uvést zemětřesení u Taiwanu, které přerušilo osm optických podmořských kabelů vedoucích do Číny, kde spadla většina provozu internetu a datových sítí obecně. Oprava trvala 49 dní a pracovalo na ní intenzivně 11 opravářských lodí (Newsweek, 2015). V roce 2008 došlo k sérii otřesů u egyptského pobřeží, které poškodily podmořské optické kabely a zasáhly 60 miliónů uživatelů v Indii, 12 miliónů v Pákistánu, 6 miliónů v Egyptě a 4,7 miliónů v Saudské Arábii. Zde se pracuje i se scénářem, že byly tyto otřesy způsobeny záměrně výbušninami, aby se přerušil datový transfer informací a zastavil se chod internetu v daných zemí. Tyto a mnoho dalších incidentů, včetně historie a důležitosti této infrastruktury, jsou popsány v knize T***he undersea network*** od Nicole Starosielski (2015). Ta nicméně v knize upozorňuje, že útok na jeden či několik kabelů by neměl zásadní dopad. Muselo by se jednat o koordinovaný útok na několik desítek kabelů správným způsobem a musel by to být někdo kdo ví, jak tyto kabely fungují. Také ovšem v knize zmiňuje situaci, že kdyby došlo například k přerušení podmořských kabelů u Egypta, tak by mohla vypadnout až třetina světového internetu.

To, že by se mohlo jednat i o koordinovaný útok na úrovni státu, zmiňují již několik let představitelé amerického námořnictva, kteří sledují aktivitu ruských ponorek v blízkosti podmořských kabelů v Atlantiku. Takový koordinovaný útok by podle nich měl katastrofální dopady pro ekonomiku. I z tohoto důvodu obnovuje NATO velitelská stanoviště z dob studené války, aby ruské aktivity monitorovalo (Matsakis, 2018). Jak jsem již zmínil, obecná ochrana této kritické infrastruktury není nastavena, jako v případě plynovodů či ropovodů. Na druhé straně ale například Čínští představitelé považují kontrolu podmořské infrastruktury za součást širší strategické soutěže o data a oficiálně říkají, že pokládání podmořských kabelů je sice obchod, ale také bojiště, kde lze získat informace. Podmořský odposlech dat v kabelech je obtížný, ovšem při výrobě lze nainstalovat součásti, které poskytnou zadní vrátka pro sběr informací (Schadlow&Helwig, 2020). Přibližně čtvrtinu všech podmořských kabelů postavila či opravovala čínská společnost Huawei, která je napojena na ústřední komunistickou stranu Číny, a která je mnoha západními státy a jejich bezpečnostními experty považována za zásadní bezpečnostní hrozbu nejen pro krádež dat, ale i pro jejich případné vypnutí.
Nakonec, vzhledem k tomu, že jsou podmořské optické kabely z větší části vedeny po mořském dně, které nepatří žádnému suverénnímu státu, je jejich právní ochrana velmi těžko vymahatelná. Již se ale začalo pracovat na nápravě tohoto stavu. Podle současné stavu tak není útok na podmořský kabel kvalifikován jako ozbrojený útok dle článku 51 Charty OSN, který umožňuje státům použití síly v případě sebeobrany.

## Závěr

Dle výše uvedených informací je jasně patrné, že se jako moderní lidstvo bez podmořských optických kabelů neobejdeme, ba jsme na nich zcela závislí. Jedná se o klíčovou, strategickou a kritickou infrastrukturu, kterou je pomalé a drahé postavit, ale naopak je snadné ji narušit či zničit. O této infrastruktuře máme podrobné mapy, víme, kde jdou kabely do moře a oceánů, a jaké jsou jejich přesné trasy. Do budoucna budeme na tyto datové superdálnice spoléhat více a více a naše závislost se bude výrazně prohlubovat s tím, jak bude datový tok ovlivňovat naše životy od nákupu po řízení auta, stále více. Tyto podmořské kabely mají dlouhou historii plnou výzkumu a vynálezů, ustálený současný stav vývoje a nepříliš možné další extrémní zlepšení dané technologie, způsobuje prohlubující se ohrožení.

Přesto je tato kritická infrastruktura málo chráněná, prakticky neviděná běžným světem, který ji bere jako samozřejmost a neuvědomuje si její důležitost, a takřka bezbranná proti zásahu zvenčí. Plynovody, elektrická rozvodná síť, ropovody, jsou všechny branné jako strategické a klíčové, ovšem datové infrastruktury si všímá málokdo. Předpokládám, že si to ale jednotlivé země uvědomují, neboť pokud by chtěl někdo zaútočit na celosvětový obchod, způsobit paniku na burze, přerušit tok zpravodajských informací, či prostě jen poslat na pár týdnů lidstvo do off-line režimu, pak mu stačí se zaměřit právě jen na tyto podmořské dálnice.

## Zdroje

Abbott, S. (2008). Review of 20 years of undersea optical fiber transmission system development and deployment since TAT-8 [Online]. 34Th European Conference On Optical Communication, 1-4. https://doi.org/10.1109/ECOC.2008.4729162

Al-Fuqaha A., Guizani M., Mohammadi M., Aledhari M., & Ayyash M. (2015). Internet of Things: A Survey on Enabling Technologies, Protocols, and Applications [Online]. Ieee Communications Surveys And Tutorials, 2015(14), 2347 - 2376. https://doi.org/10.1109/COMST.2015.2444095

Aycock, J. (2021). Biden's cybersecurity order means new boon for enterprise cloud stocks - Wedbush [Online]. Retrieved July 24, 2021, from https://seekingalpha.com/news/3696415-bidens-cybersecurity-order-means-new-boon-for-enterprise-cloud-stocks-wedbush

Benson, A. K. (2010). Great Lives from History: Inventors and Inventions (Vol. 3).

History of the Atlantic Cable & Undersea Communications: from the first submarine cable of 1850 to the worldwide fiber optic network [Online]. (2021). Retrieved January 17, 2021, from https://atlantic-cable.com/Cables/speed.htm

Zoom is giving paid users more control over where their calls are routed, after it got slammed for 'mistakenly' using data centers in China [Online]. (2021). Retrieved from https://www.businessinsider.com/zoom-data-routing-control-china-servers-2020-4

I, C., A, O., & N, C. (2000). John Logie Baird-fibreoptic pioneer [Online]. Journal Of The Royal Society Of Medicine, 93(8), 438-439.

Google is building a huge undersea fiber-optic cable to connect the U.S. to Britain and Spain [Online]. (2021). Retrieved January 17, 2021, from https://www.cnbc.com/2020/07/28/google-undersea-cable-grace-hopper.html

Crisp, J. (2005). Introduction to Fiber Optics (2005 ed.). Amsterdam: Newnes.

Google rozšíří vlastní internetové kabely pod mořem. Propojí USA, Velkou Británii a Španělsko [Online]. (2021). Retrieved January 17, 2021, from https://www.e15.cz/byznys/technologie-a-media/google-rozsiri-vlastni-internetove-kabely-pod-morem-propoji-usa-velkou-britanii-a-spanelsko-1371937

Frydlewicz, J. (2021, January 20). Facebook pokládá obří podvodní kabel kolem celé Afriky, má přinést internet miliardě lidí [Online]. Retrieved January 17, 2021, from https://www.e15.cz/zahranicni/facebook-poklada-obri-podvodni-kabel-kolem-cele-afriky-ma-prinest-internet-miliarde-lidi-1369712

Announcing the Grace Hopper subsea cable, linking the U.S., U.K. and Spain [Online]. (2021). Retrieved January 17, 2021, from https://cloud.google.com/blog/products/infrastructure/announcing-googles-grace-hopper-subsea-cable-system

Hockhman, G., & Kao, C. (1966). Dielectric-fibre surface waveguides for optical frequencies. Proceedings Of The Institution Of Electrical Engineers, 1966(113), 8. Retrieved from https://digital-library.theiet.org/docserver/fulltext/piee/113/7/19660189.pdf?expires=1610838428&id=id&accname=guest&checksum=4BD04C7F9A0315FEDBCE85993E16A630D

Chan, V. W. S. (2018). In Memory of Charles Kao Kuen, the Father of Optical Fiber [Online]. Eee Communications Magazine, 56(10), 14-14. https://doi.org/10.1109/MCOM.2018.8493109

In Memoriam: George Hockham [Online]. (2013). Eee Antennas And Propagation Magazine, 55(5), 177-177. https://doi.org/10.1109/MAP.2013.6735504

Kavický, M. (2008). Optický vlnový multiplex (Bakalářská práce) [Online]. Brno. Retrieved from http://hdl.handle.net/11012/17680

Matsakis, L. (2018). What Would Really Happen If Russia Attacked Undersea Internet Cables [Online]. Retrieved July 24, 2021, from https://www.wired.com/story/russia-undersea-internet-cables/

Undersea Cables Transport 99 Percent of International Data [Online]. (2021). Retrieved January 17, 2021, from https://www.newsweek.com/undersea-cables-transport-99-percent-international-communications-319072

O'Halloran, J. Orange announces submarine cable linking US East Coast to France [Online]. Retrieved from https://www.computerweekly.com/news/252495050/Orange-announces-submarine-cable-linking-US-East-Coast-to-France 

Complete List of Google's Subsea Cable Investments [Online]. (2021). Retrieved January 17, 2021, from https://www.submarinenetworks.com/en/insights/complete-list-of-google-s-subsea-cable-investments

Routley, N. (2021). Map: The World’s Network of Submarine Cables [Online]. Retrieved January 17, 2021, from https://www.visualcapitalist.com/submarine-cables/

Schadlow, N., & Helwig, B. (2020). Protecting undersea cables must be made a national security priority [Online]. Retrieved July 24, 2021, from https://www.defensenews.com/opinion/commentary/2020/07/01/protecting-undersea-cables-must-be-made-a-national-security-priority/

Starosielski, N. (2015). The Undersea Network. Durham, USA: Duke University.

Executive Order on Improving the Nation’s Cybersecurity [Online]. (2021). Retrieved July 24, 2021, from https://www.whitehouse.gov/briefing-room/presidential-actions/2021/05/12/executive-order-on-improving-the-nations-cybersecurity/

Ubik, S. (2020). Distanční spolupráce v živé kultuře [Online prezentace]. Retrieved January 17, 2021, from https://www.slideshare.net/UISKFFUK

Webster. (2021). Historie optických sítí [Online]. Retrieved January 16, 2021, from https://phgame.cz/PHGame_serialy/serialy/opticka-vlakna-technologie-prenosu-dat-a-vyhody-optiky/historie-optickych-siti/

Project Yellowstone - Investor Presentation [Online]. (2021). Retrieved July 24, 2021, from https://assets.website-files.com/5911c9453963fd7f6719341a/60b63e1ace5b9d8734b9cb1f_Wejo%20PIPE%20Presentation%20FINAL%20May%202021.pdf
