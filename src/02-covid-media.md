# Vliv koronaviru na média

Autorka: Natálie Šnaiberková

## Úvod

Aktuální situace s celosvětovou pandemií onemocnění COVID-19 zasáhla s nebývalou silou většinu odvětví lidské činnosti a zapříčinila řadu změn. Zasažena byla i oblast médií a žurnalistiky, jejíž fungování výrazně ovlivňuje i průběh a vnímání pandemie samotné, protože díky zpravodajství si veřejnost utváří na průběh pandemie názor a získává informace a podklad pro své jednání a chování. Práce zkoumá vliv koronaviru na média, a to jak na tradiční, tak na moderní a nová. Inspirací pro práci byla přednáška s názvem *Historie v televizi (Česká televize, redakce vědy)*, kde se přednášející Aneta Černá mimo jiné věnovala i tomu, jak probíhá práce v médiích během období pandemie.

V roce 2020 nás zavalilo velké množství zpráv, které se ne vždy zakládaly na pravdě. Na média byly kladeny velké nároky a média sama se musela rychle přizpůsobit dané situaci, která navíc nastala poměrně nečekaně. V textu se postupně zabývám celou řadou aspektů vlivu pandemie na média a to jak z pohledu médií, tak i z pohledu příjemců informací. Pravdivost zpráv se ukázala jako klíčová, neboť lidé se sami museli rozhodnout, zda se skutečně jedná o dezinformaci či ne. Pandemie zároveň může být vnímána jako příležitost ke změně uvnitř samotných médií, proto se v textu budu věnovat otázce, zda se média díky pandemii měla šanci vyvíjet, a to pozitivně nebo naopak negativně. Informovanost občanů o aktuální situaci byla a stále je klíčová, což se mohlo jevit jako nová výzva pro novináře. Přílišné nebo naopak nedostatečné informování mohlo mít vliv na psychické zdraví lidí. Důležitou roli kromě tradičních médií sehrály i sociální sítě. A za snad nejdůležitější téma považuji to, jestli bylo snadné rozeznat pravdu od hoaxu a zda se zvýšil počet dezinformací. 

## Koronavirus – nová výzva pro novináře

Není pochyb, že se koronavirus stal tématem a námětem číslo jedna, který sledoval celý svět. Trvalo však určitou dobu, než-li se povaha a rozsah katastrofy plně projevila a začala dominovat ve zpravodajské agendě. Když nastane takováto krizová situace, novináři čelí hned několika výzvám. Mezi ty nejhlavnější patří např.:

* informování prostřednictvím komplexního a přesného zpravodajství o vývoji krize;
* poskytování informací o rizicích pro veřejné zdraví tak, aby nedocházelo k vyvolání paniky;
* šíření vědeckých poznatků;
* překonávání nevědomosti;
* informování o nezbytných ochranných opatřeních a úpravách chování;
* neopomenout ostatní důležité skutečnosti a udržení si funkce "hlídacího psa" demokracie i v době krize (European Journalism Observatory, 2020).

To, jak se média s nynější výzvou – tedy psaní o koronavirové krizi, vypořádají se projeví v následujících letech. Žurnalistika může být vnímána jako něco díky čemuž se lidé vyznají ve velkém množství informací, které ať už chtějí nebo ne, musí přijímat každý den. Nyní je situace mnohem složitější, nejistější a zmatenější. Byl zaznamenán velký nárůst mylných informací, dezinformací a hoaxů. Společnost tak od sdělovacích prostředků očekává: říkat pravdu, poskytnout fakta a držet se zodpovědnosti. 

Dochází také ke změně v redakčním procesu. Začalo se více pracovat z domova, je nedostatek zaměstnanců, zvýšilo se tempo a rozsah příběhů. Z reportérů se tak ze dne na den stali zdravotnický korespondenti. „*To znamená, že (téměř) všichni novináři informují o problému, na který oni nejsou specialisté*“ (Beckett, 2020). Ještě k tomu navíc je těžší všechny informace, články, reportáže apod. upravovat, jelikož se ne vždy smí jít přímo do studia. To by ale nemělo znamenat, že se budou omlouvat chyby nebo zaujatost a „*je třeba říci, že jsme si nikdy nebyli více vědomi novinářských omezení*“ (Beckett, 2020). Chyby jsou nyní rychleji odhaleny než kdykoliv předtím a médiím tak začíná pomalu ale jistě vládnout větší kontrola. „*Nám, veřejnosti, na tom všem velmi záleží a jsme vystrašení a naštvaní. Emoce, které k této nemoci a způsobu, jakým s ní politici jednají, pociťujeme právě prostřednictvím médií*“(Beckett, 2020).

## Koronavirus a jeho vliv na média

Pandemie koronaviru neměla dopad pouze na naše životy ale také na sdělovací prostředky. „*Online zpravodajské weby i televizní zpravodajské programy zaznamenaly nárůst pozornosti publika, když se lidé snažili porozumět pandemii, co se s ní děje a co mohou sami dělat. Mnoho nezávislých sdělovacích prostředků, na které se lidé spoléhají, však bude během této krize i tak ohroženo*“ (Digital News Report, 2020).

Jako negativní se vnímá, že se poslední měsíce snížila rozmanitost článků, které se produkují.  Tato skutečnost může vést k poklesu příjmu z reklamy a pokles příjmu čtenářů u některých titulů, i když samozřejmě některé mohou postupem času zaznamenat i vzestup.

Naopak pozitivní je, že „*krize koronaviru podstatně zvýšila spotřebu zpráv pro mainstreamová média ve všech zemích*“ (Digital News Report). Výrazný vzestup tak zaznamenaly především televizní zprávy a online zdroje. Konkrétně televize byla u většiny lidí považována za hlavní zdroj informací. Stále zde ale přetrvávají obavy z dezinformací. Občané tak hledají zprávy, které se snaží být co nejvíce objektivní. Zajímavostí je i to, že předplatitelé nejen online služeb ale i tradičních sdělovacích prostředků věří v to, že získávají lepší informace na rozdíl od těch, který mají pouze přístup k těm informacím, které jsou poskytnuty zdarma. 

„*Koronavirus mimo jiné připomíná lidem hodnotu tradičních zpravodajských zdrojů*“ (Digital News Report). Za posledních několik let se hlavní zdrojem staly online zprávy. Nyní díky pandemii ale posílily i televizní zprávy a noviny. 
Média byla vnímána jako že odvádějí dobrou práci v tom smyslu, že pomáhají obyčejným lidem pochopit rozsah krize a také objasňují, co mohou lidé udělat pro zmírnění dopadů osobně. Avšak velkou roli hrála i důvěra v média, která se během krize měnila. „*Když koronavirus zasáhl, pozorovali jsme celkovou úroveň důvěry ve zprávy na jejich nejnižším bodě. Jakákoli „důvěryhodnost“ pro média může být často pouze krátkodobá*“ (Digital News Report).

## Přehlcení médií a jejich vliv na psychické zdraví

Podle průzkumu agentury Native PR, který proběhl v dubnu 2020, sledovalo zprávy ohledně aktuální situace koronaviru 87 % Čechů. „*Zájem o informace přitom stoupá s věkem, starší ročníky také zprávy sledují častěji. Každý druhý Čech informace o koronaviru sleduje denně, čtvrtina dokonce několikrát denně*“ (Man, 2020).

Článků je napsáno až několik tisíc denně což bylo pro 2/3 z dotazovaných až příliš.  „*Z hlediska úplnosti informací je za dostatečné považuje 80 % respondentů, při 71 % jsou vyvážené i emočně*“ (Man, 2020). Výzkum ukázal i to, že na jejich počet jsou více citlivý muži nežli ženy. 

Avšak číst každý den několik měsíců v kuse o světové pandemii a mít snahu udržet si podvědomí o narůstajících číslech nakažených a nových přibývajících opatřeních může být pro mnohé velmi vyčerpávající, a to hlavně psychicky. „*Vzhledem k závažnosti současné situace by se média měla kriticky podívat na to, jakým koronavirovým tématům se rozhodla věnovat a proč*“ (Man, 2020). Zaměřit se na zásadní informace, které nyní veřejnost potřebuje – jak můžeme nejlépe chránit sebe i ostatní, co vše už o nemoci ale i novém očkování víme a jak mohou získat pomoc ti, kteří jí v danou chvíli nejvíce potřebují. 

Když se z České republiky přesuneme do USA, tak díky studii, které publikovalo Pew Research Center, se dozvíme, že sedm z deseti Američanů si musí dát pauzu od zpráv o koronaviru. „*Čtyři z deseti tvrdí, že se v důsledku sledování těchto zpráv emocionálně cítí hůř. V dobách krize lidé skutečně chápou potřebu řádné žurnalistiky ... [ale] začíná to být zdrcující, protože v zásadě neexistuje nic jiného než příběhy o koronaviru*“ (Digital News Report, 2020). 

Navzdory tomu, kolik článků už bylo napsáno v souvislosti s pandemií, tak zde stále přetrvává otázka ohledně toho, jak dlouho budou opatření pokračovat, a hlavně jak budou vypadat naše životy v budoucnu. 

Není tedy divu, že koronavirus a články o něm se podepisují na našem psychickém zdraví. Úzkosti se mohou dostavit např. u těch, kteří přišli díky krizi o práci. „*Ti si mohou přečíst článek, kde získají věcné informace o ekonomice, poté „jít dolů do králičí nory“ a zaměřit se na nejhorší scénář pro jejich vlastní vyhlídky na příjem*“ (DW, 2020). Nejen, že přijdou o příjem, ale díky tomu mohou přijít i o bydlení, zbývá málo peněz na jídlo apod. Jiní zas mohou trpět úzkostí i přestože jich samotných se přímo krize nedotkla. Představují si, jak se ostatní lidé mají špatně a jak hrozné a zneklidňující to pro ně musí být. Je tedy řešením „*vypnout zprávy*“?  Bohužel to není až tak lehké. „*Úzkost pro lidi obecně spočívá v tom, že nás nutí kontrolovat [informace], snažit se úzkost zmírnit*“ (DW, 2020).

Naopak u osob s depresí to bývá naopak. Pokud je na ně informací nejen o koronaviru příliš, tak se stávají apatickými, „*a místo toho se obracejí k alternativním a potenciálně nebezpečným zdrojům stimulace, jako je příliš mnoho alkoholu nebo jídla*“ (BBC, 2020).

Jak zmírnit úzkosti ale zároveň zůstat informováni? Odborníci tvrdí, že pro většinu z nás by mělo stačit kontrolovat zprávy jednou denně. U osob, který trpí úzkostí by to mělo být sníženo na jedenkrát za týden. Důležité je vybrat si důvěryhodný sdělovací prostředek ať už se bude jednat o rádio, televizi či noviny. Upřednostňovat fakta před domněnkami, jelikož ne všechna žurnalistika je dobrá. Velmi významné je „*vyvinout úsilí, abyste „stanovili hranice“ kolem toho, kolik informací sledujete nebo čtete, a vyčleňte si čas na odpočinek a relaxaci*“ (BBC, 2020).

## Sociální sítě v době koronaviru 

Nesmíme zapomínat ani to, že velkou roli v informovanosti a sdělovaní informací hrály a stále hrají i sociální sítě. Vraťme se zpět ke studii, kterou publikovalo Pew Research Center v dubnu 2020. Podle ní *„téměř čtvrtina (24 %) dotazovaných použila WhatsApp k vyhledání, diskusi nebo sdílení zpráv o COVID-19"* (Digital News Report, 2020). Dále zhruba 18 % se připojilo na Facebook(u) do skupin, které se týkaly právě aktuální situace spojené s koronavirem a více jak polovina (51 %) se začala zúčastňovat skupinových hovorů např. na Zoom či MS Teams se svými kolegy, spolužáky apod. Pro mnohé z nich byla toto první zkušenost se setkáním na online platformách. Mladší generace využívala především platformy jako je Instagram či Snapchat pro získávání informací. V USA přistupovalo 11 % lidí ke zprávám přes TikTok. 

Pojďme se zaměřit na jednotlivé sociální sítě. „*Například Facebook a Instagram založily „informační centrum COVID-19“, které sdílelo informace o viru z vládních zdrojů a důvěryhodných médií. Toto středisko bylo propagováno společně se všemi druhy příspěvků týkajících se pandemie*“ (Evropská kopise, 2020). Již ho využilo více jak 2 miliardy lidí po celém světě. 

Podobný krok udělal i Twitter. „*Na informačních stránkách najdete nejnovější tweety řady důvěryhodných vládních orgánů, médií a organizací občanské společnosti, a to v místním jazyce*“ (Evropská komise, 2020).

YouTube začal propagovat videa, které se týkají pandemie, z oficiálních zdrojů jako je např. organizace WHO. 

 „*Microsoft uvádí, že pokud se do vyhledávače Bing zadá otázka ohledně očkovacích látek proti koronaviru, zobrazí se údaje a aktuality ze spolehlivých oficiálních zdrojů. Kromě toho Microsoft aktualizoval svou politiku týkající se zavádějícího obsahu a zakázal reklamu, která se na krizi COVID-19 přiživuje*“ (Evropská komise, 2020).
 
TikTok se zaměřil na videa, která obsahují slova či hashtagy týkající se koronaviru, a označil je „*covid-19 štítkem*“, který přesměruje uživatele na důvěryhodné zdroje informací, kde se mohou dozvědět více. 

Co se týče Google, tak „*vedle výsledků vyhledávání a bannerových reklam na webových stránkách byly také umístěny zdroje odborných informací*“ (Evropská komise, 2020). Všechny sociální sítě se především snaží propagovat spolehlivé zdroje informací, a naopak zabránit šíření klamavého a zavádějícího obsahu. 

## Dezinformace, hoaxy a fake news

Spolu s přibývajícími případy spojených s nákazou COVIDEM – 19, začaly přibývat i články plné dezinformací, hoaxů a fake news, které se většinou týkaly toho, jakými způsoby předcházet nákaze či jak koronavirus vyléčit. Naneštěstí v několika případech lidi, který těmto nepravdivým informacím uvěřili, zaplatili svým životem. 

Koncem března se poprvé objevila informace, že léky zvané hydroxychlorochin a chlorochin by měly pomáhat v léčbě koronaviru. Dokonce samotný (nyní už bývalý) prezident Spojených států Amerických - Donald Trump přidal tweet, kde se o hydroxychlorochinu a ještě o azithromycinu zmiňuje a doporučuje si je vzít protože není co ztratit. Předávkování těmito léky je velmi vzácné, avšak není nemožné. Např. v Hanoji byl přijat muž, který požil velké dávky chlorochinu a měl štěstí, že se dostal do nemocnice včas a začal se rychle léčit. Stejné štěstí bohužel neměl pár, který požil čistič, kde se kromě chlorochinu vyskytovali i jiné, jedovaté látky. Muž zemřel a žena, která byla hospitalizována později vypověděla, že přípravek se svým mužem vypili právě díky doporučení Donalda Trumpa. 

Když se podíváme do další země, tak „*v Íránu stovky lidí zemřely na otravu alkoholem kvůli zvěstech o jeho léčivých účincích*“ (BBC, 2020). Na konci dubna 2020 bylo známo téměř 800 takových případů. Dezinformace o údajné léčbě se začala šířit především na aplikaci zvané Telegram.

Existují i hoaxy o léčbě, která vám sice nijak neuškodí ale zároveň nemají žádný vliv na nemoc jako je koronavirus. Mezi ně patří např.: jezení česneku, nošení teplých ponožek či potírání husího sádla na hruď. 

Samozřejmě i u nás v České republice kolovalo mnoho dezinformací, a i z toho důvodů najdeme na webových stránkách Ministerstva vnitra a Ministerstva zdravotnictví souhrn těch nejčastějších dezinformačních tvrzení a pravdivá fakta, která je vyvracejí. 

Přítomnost dezinformací si uvědomuje i Evropská unie, která se snaží na jejich přítomnost upozornit. „*Následkem dezinformací mohou v době koronavirové pandemie umírat lidé. Jsme povinni naše občany chránit a na nepravdivé informace je upozorňovat a musíme ukázat na subjekty, které se k těmto praktikám uchylují. V dnešním světě stojícím na technologiích, kdy se bitvy nesvádějí pomocí mečů, ale klávesnic, a kdy se státní i nestátní subjekty systematicky dopouštějí cíleného ovlivňování a dezinformačních kampaní, zintenzivňuje Evropská unie svou činnost a posiluje kapacity, aby těmto zbraním dokázala čelit*“ (Evropská komise, 2020). Významná je komunikace, a proto Evropská komise vytvořila webové stránky věnované informacím o koronaviru, kde je také část vyhrazená dezinformacím. Tyto sekce jsou dostupné ve všech jazycích Evropské unie. Dále zde máme spolupráci se svými partnery v rámci EU, kde se využívá systém včasného varování. „*V rámci systému byla vytvořena zvláštní sekce, v níž mohou členské státy a evropské orgány sdílet informační materiály týkající se koronavirové pandemie*“ ( Evropská komise, 2020). Komise mimo jiné také sleduje činnost online platforem se zřetelem na kodex zásad boje proti dezinformacím.

Jak odlišit fakta od dezinformací? Občas je to velmi jednoduché a stačí kontrolovat čtyři základní věci: titulek, jméno autora, datum a použité zdroje. „*Dezinformační weby rády využívají VELKÁ PÍSMENA v titulku článku doplněná o zjevné fotomontáže*“ (Covid portál, 2020). Důležité je zkontrolovat si, zda je uveden autor článků, jelikož ten v případě dezinformačních webů často chybí. Nesmí se zapomínat i na datum zveřejnění článků, jelikož se často šíří články i několik let staré a nejvíce významné jsou uvedené zdroje ze kterých autor čerpal.

## Závěr

Média během doby světové pandemie rozhodně prošly změnou. Na novináře byl, je a bude kladen velký důraz, aby přinášeli fakta z důvěryhodných zdrojů za co nejméně krátkou dobu, což se jeví jako velká výzva. I z důvodu, že mnoho žurnalistů musí nyní dělat práci doma, i když dříve jí směli vykonávat ze studia, a proto jsou jistým způsobem omezeni. Nesmím zapomenout ani na to, že informují o odborném tématu, na který většina odborníci nejsou. 
I média samy o sobě se změnila. Jako pozitivní je vnímán fakt, že se zvýšila pozornost skoro všech médií. Až od tradičních po ta moderní. Negativní je však velká míra dezinformací, kterých za poslední rok přibylo a pro lidi se některé mohly stát nebezpečné pro jejich život. 

Vývojem prošly samozřejmě také sociální sítě, které se snažily co nejvíce propagovat taková fakta, která jsou věrohodná a pomohou lidem.
Zprávy o koronaviru jsou všude, kam se podíváme, a proto není divu, že to ovlivnilo i psychické zdraví občanů. Je důležité zůstat informovaný ale zároveň i myslet na sebe a na to, jestli není vhodné omezit sledování zpráv. 
Při čtení a sledování médií je důležité myslet na jejich důvěryhodnost a vždy si ověřovat zdroje odkud se čerpalo, nezapomínat na svoje mentální zdraví a na to jak nás, tak velké množství informací ovlivňuje, a hlavně nevěřit každé zprávě, kterou vidíme či si přečteme, jelikož dezinformací, hoaxů a fake news jsou plná média. 


## Zdroje

Beckett, C. Journalism and coronavirus: the challenge for the news media [Online]. Charlie Beckett. Retrieved from https://charliebeckett.medium.com/journalism-and-coronavirus-the-challenge-for-the-news-media-9c1a8551826d

Burack, C. Opinion: Why we need less coronavirus media coverage [Online]. Dw. Retrieved from https://www.dw.com/en/opinion-why-we-need-less-coronavirus-media-coverage/a-55294446

Meißner, F. Koronavirus a média: Výzvy pro novináře v době pandemie [Online]. European Journalism Observatory. Retrieved from https://cz.ejo-online.eu/6386/etika-a-kvalita-zurnalistiky/koronavirus-a-media-vyzvy-pro-novinare-v-dobe-pandemie

Newman, N. Executive Summary and Key Findings of the 2020 Report [Online]. Digital News Report. Retrieved from https://www.digitalnewsreport.org/survey/2020/overview-key-findings-2020/

Savage, M. Coronavirus: How much news is too much? [Online]. Bbc. Retrieved from https://www.bbc.com/worklife/article/20200505-coronavirus-how-much-news-is-too-much

Spring, M. Coronavirus: The human cost of virus misinformation [Online]. Bbc. Retrieved from https://www.bbc.com/news/stories-52731624

Média informují o covid-19 příliš, míní Češi. Klíčovým zdrojem jsou ČT a Novinky.cz [Online]. Mam. Retrieved from https://mam.cz/zpravy/2020-04/klicovym-zdrojem-jsou-ct-a-novinky-cz-media-informuji-o-koronaviru-prilis-mini-cesi/

EU stupňuje boj proti dezinformacím o koronaviru [Online]. Retrieved January 18, 2021, from https://ec.europa.eu/commission/presscorner/detail/cs/ip_20_1006

Jak odlišit fakta od dezinformací [Online]. Retrieved January 18, 2021, from https://ec.europa.eu/info/live-work-travel-eu/coronavirus-response/fighting-disinformation/tackling-coronavirus-disinformation_cs