# Nebezpečí sociálních sítí a komunikace

Autorka: Denisa Šourková 

## Úvod 

Seminární práce Nebezpečí sociálních sítí a komunikace se zabývá hrozbami dorozumívání se i celkovou interakcí v kyberprostoru. Zahrnuje zejména služby dostupné na internetu určené především ke komunikaci mezi lidmi. Konkrétně vymezuje a zaměřuje se na pojem **sociální síť**, přičemž upozorňuje na její celospolečenský vliv a možná rizika. 

S počátkem digitálního věku a rozvojem vyspělých komunikačních technologií vznikají nové možnosti a způsoby pro dorozumívání mezi lidmi. Velké popularitě se těší zejména sociální sítě. Každá sociální síť umožňuje sdílení informací, což může být rizikem pro mnoho aktivních jedinců na těchto platformách. Mnohdy dochází ke zneužívání osobních údajů pro potřeby inzerentů nebo samotných členů sítě, popřípadě hackerů provádějících útoky, pomocí nichž se snaží získat především citlivá data od uživatelů. 

V tomto online prostředí dochází často také k sociální interakci, kdy se vytvářejí tzv. *virtuální vztahy*. Existují zde falešné identity vzhledem k možnosti využití anonymity, které mohou vést až k riskantním známostem či k různým sociálně-patologickým jevům. Cílem je zejména popsat tyto nebezpečné aspekty sociálních sítí a nastínit možná preventivní opatření. Práce navazuje na přednášku pana docenta Václava Jirovského o kybernetické společnosti, která se konala v předmětu Informační pondělky na UISK FF UK 8.3.2021.

## Komunikace v kyberprostoru

Obecně se představuje **kyberprostor** jako prostředí, jehož základ tvoří počítačové sítě a zejména pak internetová infrastruktura. Dnes je existence tohoto virtuálního světa důležitou součástí každodenního života pro mnoho lidí, protože poskytuje různé užitečné funkce. Jednou z nich je i **zprostředkovávání komunikace**, která umožňuje vzájemnou interakci mezi jedinci nebo skupinou lidí a napomáhá k výměně informací (Čech, 2010). 

Komunikaci v kyberprostoru lze rozdělit na **synchronní** a **asynchronní.** Asynchronní sdělování informací není založeno na okamžité reakci, tudíž uživatelé odpovídají nezávisle na tom, kdy oznámení obdrželi. Příkladem mohou být e-maily nebo diskusní skupiny. Naopak synchronní komunikace probíhá v reálném čase, tzn., že dochází k výměně informací mezi jedinci či skupinami osob ve stejnou dobu.  Pro tento druh spojení jsou nejčastěji vytvářeny chaty (Suler, 1996).  V souvislosti s neustálým vylepšováním komunikačních zařízení, se však mnohdy synchronní i asynchronní interakce slučují (Čech, 2010). Tuto funkci umožňují zejména chytré telefony, kde je možné kombinovat oba druhy komunikace (Cz.NIC, 2021). 

S počátkem digitálního věku a v důsledku vývoje internetu vznikají nové možnosti, které přispívají k objevu jiných způsobů komunikace a sebevyjadřování. Lidé najednou mohou sebe a své myšlenky sdílet se světem (Guo, 2008). Vytvářejí se platformy, aplikace apod., které umožňují rychlé posílání zpráv mezi lidmi po celé planetě. Pro komunikaci v kyberprostoru se stávají stále populárnější sociální sítě (Leong, Morando, 2015).

### Sociální síť

Pojem **síť sociální** je v sociologické encyklopedii definována jako "soubor sociálních subjektů, které jsou navzájem provázány určitými vztahy". Především tento termín označuje uspořádání společnosti, která své vazby rozšiřuje mimo ustálené skupiny, jako jsou např. rodiny, spolky, sdružení atd. Podle sociálních sítí se dá dobře zjistit zařazení ve společnosti daného jedince. Sociální sítí (ang. – Social Network) je také nazývána služba dostupná prostřednictvím internetu. Uživatelé si na základě této platformy vytvoří veřejný profil a následně si vyberou a kontaktují konkrétní členy sítě. Navazují tak různé virtuální vztahy, které jim umožňují komunikaci mezi sebou, sdílení informací, videí, fotografií nebo odkazů apod. Obsah sociálních sítí je tedy utvářen jejími uživateli (KTD, 2014).

Členové sociálních sítí jsou jako virtuální komunikační médium nebo online komunita. V takové skupině může existovat více typů vazeb s různou povahou. Některé kontakty vzniknou z již reálných vztahů, které jen reagují na omezení prostorových či časových možností. Často se však utvoří také úplně nové komunity, jež sdílejí společné zájmy a jež mohou vést až k osobním setkáním. Z toho je tedy patrné, že tradiční i online skupiny se vzájemně prolínají a doplňují (Veselá, Šmahel, 2009). V posledních letech zaznamenaly sociální sítě obrovský nárůst popularity, avšak nenadálé nadšení může opadnout při zjištění, že se dá tento nástroj také snadno zneužít a představit tak hrozbu pro celou společnost (Luo, Liu, Liu, Fan, 2009). 

![](https://i.imgur.com/qQOVsif.jpg)


**Obr. 1 – Osoby v ČR používající sociální sítě podle způsobu zveřejňování informací, 2020**

## Nebezpečí sociálních sítí

Obvykle sociální sítě požadují po svých uživatelích vytvoření profilu, který jim umožní sdílení informací s ostatními členy platformy. Tyto údaje zahrnují většinou pohlaví, věk, zájmy, vzdělání a zaměstnání, popřípadě rodinnou situaci. Uživatelé si také mohou pravidelně aktualizovat svůj stav. Dále pak členové prostřednictvím těchto platforem sdílejí fotografie, videa a jiné příspěvky. Sociální sítě jim také umožňují, označovat polohu, kterou následně sledují, aby mohly například doporučovat události konající se v jejich okolí apod. Uživatelé si však často neuvědomují, že poskytují tyto informace inzerentům nebo hackerům (Privacy Rights Clearinghouse, 2019). **Fire, Goldschmidt a Elovici uvádějí, že členové aktivní na sociálních sítích mohou vystavit sami sebe ztrátě soukromí nebo nebezpečí**. Hrozby rozdělují do 4 kategorií: 

* Klasické hrozby
* Moderní hrozby
* Kmbinované hrozby
* Hrozby cílené na děti

### Klasické hrozby

Tyto hrozby se objevily již s rozvojem internetu. Jsou to zejména **malware, spam, phishing** nebo jiné útoky, které se dále rozšířily mezi sociální sítě vzhledem k jejich povaze. Hackeři pomocí těchto virů využívají hlavně informace dostupné na profilu daného uživatele a snaží se prostřednictvím nich napadnout jeho přátele na síti. **Cílí především na údaje jako čísla kreditních karet nebo hesla k bankovnímu účtu apod.** (Fire, Goldschmidt, Elovici, 2014). 

K několika snahám o celkové napadení sociální sítě již došlo, a to konkrétně v roce 2005 na **MySpace**, kdy útočník známý pod pseudonymem Sammy chtěl získat osobní data uživatelů. I když se mu to nakonec nepodařilo, jeho vniknutí mělo nebezpečný dopad na tuto sociální síť. V roce 2009 zažil nepříjemný útok také **Twitter**, kde byly nahrazeny informace uživatelů za nepoužitelná data. **Facebook** se pak potýkal s napadením, při kterém však již byla ukradena hesla několika uživatelů (Rathore, Sharma, Loia, Jeong, Park, 2017). 

### Moderní hrozby

Útočníci se v tomto případě obvykle zaměřují rovnou jak na osobní informace daného uživatele, tak zároveň i jeho přátel. Pokud chtějí hackeři získat citlivé údaje, mohou si vytvořit falešný profil a odeslat žádost o přátelství konkrétním osobám. Když bude přijata, zpřístupní se jim informace i kontakty, podle nichž dokážou odvodit soukromá data (Fire, Goldschmidt, Elovici, 2014). Některé sociální sítě jako například Twitter sice neumožňují zveřejňovat soukromé údaje, ale na základě obsahu, který uživatel sdílí na svém profilu, je mohou hackeři snadno odvodit (Rathore, Sharma, Loia, Jeong, Park, 2017).

### Kombinované hrozby

Obě předešlé uvedené hrozby je možné také zkombinovat. Pomocí **phishingu** útočník získá heslo a zveřejní na profilu konkrétního uživatele odkaz, na který mohou vstupovat jeho přátelé a tím nahrají do svých počítačů vir. Dále může dojít k **ukradení identity** a posílání důvěryhodných **spamových zpráv**, přičemž tak hackeři získají osobní údaje od přátel daného uživatele, kteří se mylně domnívají, že se jedná o jejich kamaráda (Fire, Goldschmidt, Elovici, 2014). 

### Hrozby cílené na děti

Mezi uživateli sociálních sítí jsou také děti, které se mohou setkat jak s již zmíněnými hrozbami, tak i s útoky, které jsou zaměřeny přímo na ně. Jedná se například o interakci s **online predátory**, riskantní chování, kdy začnou komunikovat s neznámým člověkem apod. (Fire, Goldschmidt, Elovici, 2014). 

Obecně ohromné množství těchto osobních informací na jednom místě, představuje obrovské riziko pro uživatele online komunikačních platforem, protože hackeři mohou prostřednictvím nich snadno získat citlivá data. **Sociální sítě jsou stále více zneužívány různými útočníky pro získávání osobních údajů** (Rathore, Sharma, Loia, Jeong, Park, 2017).  

### Zneužívání informací 

V podstatě všechny sociální sítě umožňují svým uživatelům zveřejňovat nějaké informace. Každý, kdo také využívá tuto platformu, je může vidět. Přestože existuje způsob, jak transparentnost těchto dat částečně omezit a konfigurovat je alespoň jako soukromé, nelze to tak učinit u všech. **Navíc sociální síť někdy mění zásady ochrany osobních údajů, čímž znovu obnoví jejich nastavení a také většinou nezaručí uživatelům úplnou bezpečnost dat.** Kontakty, jež má uživatel přidané, mají možnost kopírovat a přeposílat jeho příspěvky nebo informace. Dále je udělen přístup k soukromým datům také tzv. *třetím stranám* (Privacy Rights Clearinghouse, 2019). Inzerenti získávají informace z online aktivit daného uživatele a následně jsou mu zobrazovány reklamy na sociálních sítích, které by měly odpovídat jeho zájmům. Data dostupná na těchto platformách mohou být také hodnotná v mnoha případech pro právní orgány. Mnohdy můžou zabránit nelegálním aktivitám. Pro potřeby ověření konkrétního člověka, využívají informace na sociálních sítích také zaměstnavatelé, kteří se na základě toho rozhodují, zda je daný jedinec pro profesi vhodný (Privacy Rights Clearinghouse, 2019).  

Uživatelé své profily často zakládají i upravují s vědomím, že mohou prostřednictvím jejich vizualizace a dostupných informací ovlivnit názory ostatních na svou osobu. I když sociální sítě vyžadují, aby uživatelé o sobě uváděli nezbytné pravdivé údaje, ne všichni jsou přesní. Zároveň i sdílený obsah s veřejností prezentují dalším členům sítě, jak uznají za vhodné. Zatímco by mohli nechat zobrazit příspěvky jen pro sebe a jejich přátele, mnozí přesto rádi zpřístupňují svůj obsah veřejně (Hamburger, Vinitzky, 2010). 

### Interakce na sociálních sítích

Kyberprostor je v současné době také místem, které umožňuje online interakci. Lidé se scházejí prostřednictvím sociálních sítí (Mustafa, Hamzav, 2011). Nedílnou součástí bytí člověka je potřeba kontaktu s ostatními lidmi. V moderní společnosti se někteří jedinci cítí osaměle a izolovaně. Navíc v důsledku současné situace pandemie Covid-19 většina zemí zavedla restriktivní opatření v podobě sociálního distancování, aby nedocházelo k šíření nákazy. Možnost využití internetu a digitální podpora může tyto stavy osamělosti snížit (Aleman, Sommer, 2020). 

Mnoho lidí však vystupuje na internetu anonymně a skrývají svou pravou tvář. Jejich chování navíc nemusí odpovídat tomu, jací jsou ve skutečnosti. **Komunikace ve virtuálním prostředí probíhá bez rozdílu a neklade žádné podmínky na věk, pohlaví nebo společenskou roli**. Proto často dochází k interakci mezi dospělým a dítětem, k překonávání různých komunikačních bariér, změně sociálního statutu apod. Tyto aspekty mohou vést k různým konfliktům (E-bezpečí, 2009). 

Vzhledem k tomu, že osobní údaje uvedené na sociálních sítích nelze nijak ověřit, mnoho lidí včas nerozpozná uživatele, který je pouze manipulátorem a vydává se za někoho jiného. Často proto dochází k různým sociálně-patologickým jevům jako jsou například kyberšikana, kybergrooming, sexting nebo kyberstalking atd. V některých případech komunikace prostřednictvím internetu může vést až k osobnímu setkání. Webová stránka **E-bezpečí** uvádí, že 42,5 % dětí se setká s člověkem, kterého znají pouze ze sociálních sítí (E-bezpečí, 2009). 

## Prevence

Každý uživatel by měl individuálně dbát zodpovědnosti a dávat si pozor, jaké informace na svých sociálních sítích zveřejní (Macháčková, 2011). Přesto však existují různá doporučení, která mohou pomoci zajistit větší bezpečnost na těchto platformách.

Nejprve by si měl uživatel přečíst **zásady použití a ochrany osobních údajů** před registrací. Při vytváření profilu, si může daný jedinec vybrat místo vlastního jména pseudonym, který ochrání jeho identitu. Mezi své kontakty by měl přijímat pouze osoby, s nimiž se opravdu zná. Nutné je také dobře promyslet, co člen sítě sdílí za obsah. Své osobní údaje si může předělat v nastavení sociální sítě, a navíc svá citlivá data by neměl nikomu sdělovat. Není doporučeno ani označování polohy, zaměstnání nebo prozrazování nepřítomnosti v domácím prostředí. Důležité je také omezení reakcí na různé reklamy a ze sítě se vždy odhlásit. Zároveň pro přihlašování do uživatelského účtu nevyužívat pracovní e-mail (Macháčková, 2011). Zvolení silného hesla může pomoci před možnými útoky hackerů. Na sociálních sítích se také šíří spoustu dezinformací, a ne všemu by měl uživatel zcela věřit. Vulgární zprávy raději ignorovat a neposílat nikomu citlivé údaje (Vohanková, 2019).

Sociální sítě jsou velmi populární a mají velký vliv na společnost. Mnoho uživatelů na nich sdílí nespočet informací každý den. Na těchto platformách se také může stát člověk závislý, pokud je využívá nadměrně. Naopak jejich výhodou je, umožnění navazování nových vztahů a celková podpora interakce mezi lidmi. Otázkou však zůstává, zda čím dál častěji nedochází k omezování osobní komunikace či setkávání se tváří v tvář v důsledku stále rostoucího stráveného času na sociálních sítích (E-bezpečí, 2009). **Nové průzkumy ohledně interakce během pandemie Covid-19 však ukázaly, že komunikace prostřednictvím technologií jako náhrada za osobní kontakt nestačí** (Kovacs, Caplan, Grop, King, 2021).

## Závěr 

Seminární práce Nebezpečí sociálních sítí a komunikace se zabývala tématem dorozumívání se a interakcí v kyberprostoru. Zaměřila se především na problematiku sociálních sítí, které mají obrovský celospolečenský vliv a představují mnohá rizika. 

Každá sociální síť umožňuje svým uživatelům sdílet obrovské množství informací, zakládat profily s osobními údaji a vytvářet tak obsah na těchto platformách. Tato citlivá data bývají často napadána útočníky, kteří se k nim snaží dostat pomocí šíření různých virů v podobě malwaru, phishingu apod., vytvářením falešných identit, popřípadě využíváním dětské důvěřivosti. Dalším neadekvátním jevem bývá poskytování těchto informací tzv. třetím stranám, což jsou například inzerenti, kteří se snaží ovlivnit uživatele cílenými reklamami ke koupi jejich produktů apod.

Na sociálních sítích je také možné navazování tzv. virtuálních vztahů. Dochází k sociální interakci, při které uživatelé tvoří online komunitu. Mnozí však využívají možnosti anonymního prostředí a zakládají si falešné profily, pod nimiž se vydávají často za někoho jiného. Dochází k riskantním známostem, popřípadě mnohdy i k různým socio-patologickým jevům jako jsou například kyberstalking, kyberšikana atd. Až 42,5 % dětí je ochotných setkat se osobně s někým koho znají jen přes sociální sítě.  

Důležité je, aby uživatelé dbali na ochranu svých osobních údajů při používání těchto sociálních sítí, uvědomovali si, že jsou tyto informace veřejně dostupné a můžou vést k ohrožení jejich soukromí nebo bezpečnosti. Navíc by měli přijímat mezi své kontakty pouze lidi, které opravdu znají. 

Sociální sítě jsou velmi populární, ale otázkou je, zda přílišné trávení času na těchto platformách, nemůže narušit osobní komunikaci a setkávání se tváří v tvář. Nové průzkumy týkající se mezilidské interakce v období pandemie Covid-19 však prokazují, že komunikace a setkávání se prostřednictvím technologií není dostatečnou náhradou za osobní kontakt.  

## Zdroje

Aleman, A., & Sommer, I. (2020). The silent danger of social distancing. *Psychological Medicine*, 2 strany. https://doi.org/10.1017/S0033291720002597

Amichai-Hamburger, Y., & Vinitzky, G. (2010). Social network use and personality. *Computers in Human Behavior*, 26(1289–1295), 7 stran. https://www.sciencedirect.com/science/article/abs/pii/S0747563210000580

Čech, J. (2010). *Sociální interakce v prostředí kyberprostoru* [Bakalářská práce, Univerzita Karlova]. https://dspace.cuni.cz/bitstream/handle/20.500.11956/37575/BPTX_2007_1_11210_ASZK00306_130314_0_37409.pdf?sequence=1&isAllowed=y

Facebook: American Company. (2021). *Britannica*. Retrieved July 28, 2021, from https://www.britannica.com/topic/Facebook

Fire, M., Goldschmidt, R., & Elovici, Y. (2014). Online Social Networks: Threats and Solutions. *IEEE Communications Surveys & Tutorials*, 16(4), 18 stran. https://doi.org/10.1109/COMST.2014.2321628

Guo, R. M. (2008). Stranger Danger and the Online Social Network. *The Berkeley Technology Law Journal*, 23(1), 28 stran. https://www.btlj.org/data/articles2015/vol23/23_1_AR/23-berkeley-tech-l-j-0617-0644.pdf

Havlová, J. (20014-). *KTD: Česká terminologická databáze knihovnictví a informační vědy (TDKIV)*. Retrieved May 25, 2021, from https://aleph.nkp.cz/F/?func=direct&doc_number=000015947&local_base=KTD#tail

*IT slovník.cz: Co je to chat?*. (2021). Retrieved May 25, 2021, from https://it-slovnik.cz/pojem/chat

*Jak na internet*. (2021). Cz.NIC. Retrieved July 28, 2021, from https://www.jaknainternet.cz/page/1236/komunikace-pres-internet/

Kovacs, B., Caplan, N., Grop, S., & King, M. (2021). Social Networks and Loneliness During the COVID-19 Pandemic. *Sage Journals*, (7), 1 strana. https://doi.org/10.1177/2378023120985254

Leong, N., & Morando, J. (2015). Communication in Cyberspace. *North Carolina Law Review*, 94(1), 57 stran. https://scholarship.law.unc.edu/cgi/viewcontent.cgi?article=4762&context=nclr

Luo, W., Liu, J., Liu, J., & Fan, C. (2009). An Analysis of Security in Social Networks. *Eighth IEEE International Conference on Dependable, Autonomic and Secure Computing*, 5 stran. https://doi.org/10.1109/DASC.2009.100

Macháčková, P. (2011). *Bezpečnost na sociálních sítích s důrazem na ochranu osobních dat* [Diplomová práce, Masarykova univerzita v Brně]. https://is.muni.cz/th/gztfh/Machackova_DP.pdf

Mustafa, S. E., & Hamzah, A. (2011). Online Social Networking: A New Form of Social Interaction. *International Journal of Social Science and Humanity*, 1(2), 9 stran. https://www.cambridge.org/core/services/aop-cambridge-core/content/view/9CFFBF2802D6A6042A0707CD6D8E1052/S0033291720002597a.pdf/div-class-title-the-silent-danger-of-social-distancing-div.pdf

Myspace: Web site. (2021). *Britannica*. Retrieved July 28, 2021, from https://www.britannica.com/topic/Myspace

Nešpor, Z. R. (Ed.). (2018). *Sociologická encyklopedie: Síť sociální*. Retrieved May 25, 2021, from https://encyklopedie.soc.cas.cz/w/S%C3%AD%C5%A5_soci%C3%A1ln%C3%AD

*Online Community*. (2021). Cambridge Dictionary. Retrieved July 28, 2021, from https://dictionary.cambridge.org/dictionary/english/online-community

*Privacy Rights Clearinghouse: Social Networking Privacy: How to be Safe, Secure and Social*. (1992). Privacy Rights Clearinghouse. Retrieved May 29, 2021, from https://privacyrights.org/consumer-guides/social-networking-privacy-how-be-safe-secure-and-social

Rathore, S., Sharma, P. K., Loia, V., Jeong, Y. -S., & Park, J. H. (2017). Social network security: Issues, challenges, threats, and solutions. *Information Sciences*, 421(43-69), 27 stran. https://doi.org/doi.org/10.1016/j.ins.2017.08.063

((c) 2008-2020). Sociální sítě jako prostředí pro nebezpečnou virtuální komunikaci. *E-bezpečí*. Retrieved May 29, 2021, from https://www.e-bezpeci.cz/index.php/rizikove-jevy-spojene-s-online-komunikaci/socialni-site/147-222

Suler, J. (1996). *The Psychology of Cyberspace*. Retrieved May 25, 2021, from http://users.rider.edu/~suler/psycyber/psycyber.html

*Twitter: microblogging service*. (2021). Britannica. Retrieved July 28, 2021, from https://www.britannica.com/topic/Twitter


Veselá, M., & Šmahel, D. (2009). Online komunity v České republice: Analýza členů a jejich sociálního kontextu. *Sociální studia/Social Studies*, 6(2), 1-18. https://doi.org/10.5817/SOC2009-2-55

Vohanková, A. (1988 - 2021). Přinášíme 10 tipů, jak se chránit na sociálních sítích. *Avast blog*. Retrieved May 29, 2021, from https://blog.avast.com/cs/socialni-site-bezpecne


## Použité obrázky 

Graf 5.1: *Osoby v ČR používající sociální sítě podle způsobu zveřejňování informací*, 2020. (2020). Český statistický úřad. Retrieved May 26, 2021, from https://www.czso.cz/documents/10180/122362692/0620042051.pdf/a1a8dd54-2158-45bb-81ab-4953e1b2dd1e?version=1.1








    





