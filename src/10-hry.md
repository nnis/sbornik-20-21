# Hry jako učební pomůcka

Autorka: Eliška Goldschmídová

## Úvod

Ve své práci bych chtěla navázat na téma přednášky Bc. Anny Hejlkové, která se zabývala její bakalářskou prací s názvem „*Reprezentace historie ve videohrách: Případová studie hry „Kingdom Come: Deliverence*““ ta se věnovala otázce „*jakým způsobem hráči vnímají a přistupují k historii prezentované skrze toto médium*“ konkrétně na hře Kingdom Come: Deliverence. Začala jsem přemýšlet o hrách jako o učebních pomůckách. Při hledání jsem narazila na odborníka, který se zabývá využitím historických her při výuce historie Jeremiahu McCalla. Ten v jednom článku hovoří o nejtradičnějších formách popsání historie, často tvořené akademiky, tedy knihy a učebnice. A o tom, že bychom se neměli nechat zmást dominancí těchto forem, protože nepatří mezi jediná legitimní média, která dokážou vyobrazit minulost (McCall, 2012b).

Mimo akademickou půdu, skoro všichni v nějaké formě dělají historii např. když vyprávějí, co se jim přes den událo, nebo nakreslí obrázek o své dovolené. Dále říká, že např. filmy, obrazy, divadlo, hudba i sociální sítě mohou a často vyobrazují části minulosti a když tak dělají stávají se historií (S tím, že je velký rozdíl mezi historií a přesnou historií a dílo, které je považováno za historii může být její špatnou interpretací ať jde o knihu, film, přednášku nebo jiné). Historické videohry se rozhodně dají považovat za médium, které může provádět historií a ukazovat aspekty minulosti (McCall, 2019). Jak říká McCall o vyobrazení historie, můžeme hry obecně využít v různých odvětvích vzdělávání jak dětí, dospívajících tak i dospělých a toto bude tématem mé seminární práce.

Konkrétně se zaměřím na hry, které jsou pro vzdělávání přímo určené. Zjistím, jaké jsou možnosti na trhu s naučnými hrami a kde je můžeme nalézt. Dále je rozdělím do kategorií podle možnosti jejich využití. Popíšu vliv her na jejich uživatele, a také to, jak velký význam mohou mít hry jako učební pomůcka a zaměřím se na výhody a nevýhody této metody. V dnešní době, kdy je velká většina vzdělávání přesunuta do digitálního prostředí z důvodu pandemie, může se využití her jako učebních pomůcek stát relevantnějším. Podle výsledků dotazníku ze stránky Participace 21, kde odpovídalo 205 učitelů povětšinou základních škol, v nižších procentech poté např. učitelé na střeních školách, či víceletých gymnáziích. Ohledně otázky na to jak, a podle jakých materiálů učitelé učí se většina respondentů nespoléhá na klasické učebnice, vytváří vlastní výukové materiály, využívají on-line materiálů, webových rozhraní, internetové výukové programy apod. V otevřených odpovědích např. někdo využívá portály s online cvičeními, někdo dokonce přemýšlí na využitím webu k tvorbě didaktických her (Participence 21, 2021).

## Hra jako učební pomůcka

Hra je jakákoli samostatná nebo skupinová činnost sloužící k zábavě, či odpočinku.

> „*Výsledkem vývoje počítačové hry je virtuální svět nebo prostředí, do kterého může hráč pomocí komponentů připojených k počítači (myš, klávesnice, joystick, gamepad a další) vstoupit a jeho dění ovlivňovat. K interakci dochází na základě zásahu hráče do spuštěného programu, který byl pro takový zásah vyvíjen. Obvykle se jedná o určitý úkol, který musí hráč splnit za daných podmínek nebo v časovém limitu, zvítězit v simulaci sportu či boje, případně dosáhnout jiného cíle odvislého od námětu a žánru hry i záměru vývojářů.*“

(Počítačová hra, 2001)

Hry jako učební pomůcky si představuji úplně stejně, jde o jakýsi interaktivní program, pomocí kterého uživatel plní úkoly, které nějakým způsobem rozvíjí jeho vědomosti v daném odvětví, ale zároveň se baví, může to přejít v to, že nemá primárně pocit toho, že se učí. Naučné hry v tuto chvíli považuji jako ozvláštnění, zábavné cvičení v rámci výuky, ne jako její úplnou náhradu, ale její doplnění. Příkladem může být výklad teorie učitelem a následná praxe s pomocí hry. „*Termín škola hrou popisuje Komenského systém výuky, který nemá nic společného s hraním, jak je často chápáno. Jde o hraní na divadle, kdy si látku děti předříkávaly jako v divadle*.“(Kučera, 2019) Možná to není zrovna škola hrou, kterou myslel učitel národů, ale rozhodně nám skrze metodu využití her ve výuce pomůže k procvičení učiva. Mimo školní lavice se vzdělávací hry dají využít několika způsoby např. sebevzdělávání, profesní využití, volná zábava, trénování paměti. Příkladem mohou být hry obsahující rébusy, nebo simulátory (např. starání se o virtuální zvířátko), obecně dále „deskové“ hry, které se přesunuly do digitálního prostředí např. šachy, dáma, pexeso, sudoku a tak dále.

V případě digitálních her záleží samozřejmě o jaký typ hry jde, jestli je náročnější na potřebnou výbavu, nebo ne. Mezi základní výbavu patří počítač, nebo jiné zařízení jako např. telefon, nebo tablet. Mezi komponenty, které připojíme k počítači patří již zmíněná – klávesnice, myš, ovladače a další. Mezi speciální výbavu patří např. VR headsety – brýle na virtuální realitu, senzory, nebo prostory – celé místnosti, které jsou využívané jako simulátory.

Jsou různé způsoby využití her jako učebních pomůcek pro nejrůznější typy studia. Hry mohou být využity již při předškolní vzdělávání, kde se může jednat o procvičování, rozvíjení osobnosti atd. Kupříkladu pro předškolní děti můžeme obecně najít hry na procvičení logického myšlení a kategorického myšlení, poznávací hry – barvy, zvířátka, rostliny, tvary apod., pexeso, počítání, učení se mluvit, hledání rozdílů. Možnosti využití v předmětech na základní škole i při sebevzdělávání – počítání ve hře, jazyky, poznávací – vlajky, státy, hádání hlavních měst, států.Dále mohou být zakomponovány do výuky na předmětech ve škole, v tuto chvíli v distanční formě. Všem mohou také ve volném čase sloužit jako pomůcka pro sebevzdělávání, pomoct uživateli rozšířit vědomosti v daném obzoru, trénovat paměť nebo ho zapojit do sportovní aktivity. Hry nebo simulátory se dále využívají pro profesionální nebo jiná speciální využití.

## Platformy zpřístupňující vzdělávací a naučné hry

Online zdarma v rámci internetových stránek jako příklad jsem našla několik, které zpřístupňují vzdělávací hry – stránky se buď konkrétně věnují hrám pro danou věkovou kategorii např. děti, nebo se nevymezují na žádnou věkovou kategorii.

Stažení aplikace/programu do zařízení prostřednictvím distributora buď zadarmo, nebo cenu určenou u produktu. Mezi platformy, na kterých jsem naučné hry hledala patří App store pro zařízení Apple nebo Google play store pro zařízení se systémem Android, distribuční platforma Steam, která je předně využívaná na stažení her do počítačů a v poslední řadě specializované platformy na vyučování mezi ně patří např. Dream box learning, Classcraft a další.

### Internetové stránky věnující se vzdělávacím hrám

Na stránkách, které se věnují hrám pro nejmenší můžeme vidět již zmíněné poznávací, logické hry apod.  Mezi tyto patří například MENSA ČR: PRO NADANÉ DĚTI, stránka, která mimo hry a cvičení zpřístupňuje i další vzdělávání. Dále stránka Strašidýlka, která zpřístupňuje a vytváří hry pro nejmenší. Mezi internetové stránky, které slouží pro sebevzdělávání a jsou určené všem bez rozdílu věku patří například portál MENTEM, který je projektem neziskové organizace, která lidem každého věku pomáhá trénovat sebe sama skrze zábavně stylizovaná cvičení. „*Psychologická cvičení a principy, které jsme vhodně umístili do zábavných her vám pomáhají zlepšovat vaše kognitivní funkce mozku – paměť, pozornost, nebo řešení běžných úkolů*“(Mentem, 2021). Služba je placená, ale nabízí slevu díky partnerstvím s různými organizacemi jako např. ISIC, zdravotní pojišťovny – OZP, VZP,atd. Mentem například využívají v ostravské a brněnské fakultní nemocnici při rekonvalescenci jako trénování mozku po zranění.

Na stránce Trénink paměti můžeme najít klasické hry, jako rozdíly mezi obrázky, tetris, sudoku nebo např. trénink na krátkodobou paměť.
Nevýhodou hraní her na internetu může být, že internetové hry jsou často podporovány standard plug-inem do prohlížeče Adobe Flash Player, jehož funkci Adobe letos ukončilo, ne všechny hry, ale závisí na Adobe Flash Player. Výhodou je, že často pokud jde o samostatné hry, nebývají placené.

### Vzdělávací hry na App Store/Google Play

V rámci platformy App Store můžeme nalézt velký počet vzdělávacích her pokrývající předměty jako matematika – sbírky příkladů, zeměpis, chemie, dějepis, geografie, jazyky, českou gramatiku, pravopis, dále obecné procvičování, jakými jsou otázky a odpovědi z různých odvětví a spousta her pro úplně nejmenší.

Např. aplikace NaLékařskou uživatelům umožňuje se zábavnou formou připravit na přijímačky nejen na medicínské obory – tím, že obsahuje tisíce testových otázek z chemie, biologie a fyziky.

Výhodou je možnost stažení do zařízení, které máte většinou stále u sebe, můžete tedy trénovat např. při cestě MHD, když čekáte v čekárně u doktora, prostě ve chvíli, kdy zrovna máte čas. Často jsou aplikace zadarmo, ale zároveň z toho důvodu, se v nich často objevují reklamy. Na jednom místě je zde nejvíce her pro různé věkové kategorie.

### Vzdělávací hry na platformě Steam

V rámci platformy Steam můžeme najít převážně simulátory, které při využití speciálních ovladačů mohou sloužit k vyzkoušení/natrénování si dané dovednosti nanečisto před jejím vyzkoušením „*doopravdy*“. Příkladem může být simulátor létání – např. pro ty, co se chtějí naučit létat s letadlem ovládaným vysílačkou, k takovému simulátoru staženému v počítači je možné připojit stejnou vysílačku a trénovat. Mezi další příklady patří – PC building simulator, car mechanic simulator apod. Dále je možné využití VR technologie posadit se a ovládat virtuální kokpit letadla, nebo například vařit. Nalézají se zde i hry zadarmo, ale ve většině případů jde o placené produkty. Výhodou může být stažení přímo v počítači, velice reálné zobrazení, umožnění trénování dané dovednosti. Nevýhodou může být cena produktu.

### Vzdělávací hry sloužící pro speciální/profesní využití

Mezi ně patří speciální simulátory pro pracovní využití, to na platformách přímo nenajdeme, ale protože jeho význam ve společnosti jako učební pomůcky se stále zvyšuje, chtěla jsem ho do této sekce zařadit, i když k nim přímo nemáme jako uživatelé přístup. Cílem simulátoru je být co nejpřesnějším vyobrazením dané reality. Simulátory se využívají např. při cvičení armády, v leteckém průmyslu apod.

Česká armáda v minulém roce vyzkoušela nově zakoupený soubojový simulátor:

> „*Systém funguje jako soustava senzorů, která snímá laserové signály iniciované vystřelením cvičné munice. Vyhodnocuje se přesnost a efektivita zásahu a na základě toho je pak zasažený voják z další akce vyřazen, případně je označen jako zraněný a jeho stav vyžaduje ošetření a následnou evakuaci.*“

(Němec, 2020)

Tímto způsobem je vojákům umožněno procvičit vše, na co by narazili v reálném souboji a tím, že se jejich pohyb zaznamenává můžou např. projít své chyby v rámci akce.

## Význam vzdělávacích her v současnosti

Jak jsem se již zmínila výše, hry mohou pomoci člověku rozvíjet logické myšlení, pomáhají mu procvičovat již naučené v nějaké zábavné formě. V rámci výuky ve školách se toho v souvislosti s pandemií koronaviru změnilo hodně, většina výuky musela přejít na distanční formu do digitálních prostor. To pro mnohé znamenalo velké komplikace, obzvlášť pro učitele a žáky nižších ročníků 1. a 2. stupňů základních škol, kteří mohou mít větší problém se soustředit. Zároveň se vše ztížilo i pro rodiče žáků. Distanční výuka by mohla být usnadněna využitím vzdělávacích her, děti by se v průběhu mohly více soustředit, kdyby byla výuka prokládána cvičeními. Zároveň zadávání, zpracovávání a oprava úkolů na další hodinu by v rámci platformy s hrami mohla být pro obě strany jednodušší. Např. systém Classcraft využívá her k vyučování studentů a umožňuje v rámci hraní a procvičování za získané body např. vylepšovat svou virtuální postavu, získat virtuálního mazlíčka apod.  Tento systém se rozhodla využít učitelka základní školy Dag Hammarskjold ve Wallingford, Connecticut Gianna Gurg.

> „*Associated Press řekla, že dlouho hledala nové způsoby, kterými by ze svých studentů dostala to nejlepší, proto se rozhodla zkusit třídní herní systém Classcraft. Říká, že viděla zlepšení výsledků studentů od té doby, co začala nástroj v roce 2017 používat. Její výsledky dokonce vedly ostatní učitele k používání herního systému ve výuce.*“

(Lynn. 2019)

Mezi další takovéto programy patří např. Dreambox learning, věnující se výuce matematiky a na trhu se objevují další podobné systémy, které by mohly pomáhat dětem se více zajímat o předměty a zjednodušit distanční výuku. Mimo školní výuku může uživatel z jakékoli věkové kategorie trénovat kognitivní funkce mozku zábavnou formou.

Jak jsem již několikrát zmínila mezi hlavní výhody vzdělávacích her je zábavná forma učení, vhodná k rozvoji logického myšlení, tréninku paměti, a ostatních kognitivních funkcí mozku. U dětí pomáhá s rychlejším vývojem mozku. V jakémkoli věku nám může pomoct se rychleji rozhodovat a lépe zvládat každodenní úkoly. Cvičením úkolů pracujeme na své koncentraci, předcházíme problémům s pamětí, která trénink potřebuje. Hraní vzdělávacích her, i „normálních“ her nám může pomoci umět lépe pracovat s technologiemi a orientací v nich.

Mezi nevýhody obecně při práci a využívání moderních technologií je dlouhé, nepřetržité hledění do obrazovky/displeje zařízení, což velice namáhá oči. Dalším problémem je sezení u zařízení stále ve stejné poloze, což může vést ke zmenšení zájmu o chození ven, sport apod. protože se zrovna bavíme u hry. Což byl obecně problém v souvislosti s pandemií koronaviru, z důvodu omezení pohybu a přechodu na distanční výuku, jsme všichni většinu času nuceni držet se u obrazovky, nejen z důvodu zábavy, ale i věcí, které by se normálně odehrávaly mimo jejich prostředí. Jako jiné věci může přehnané užívání technologií přejít v závislost. Nebezpečné může být nadměrné vystavování dětí technologiím ve velmi brzkém věku, může značně ovlivnit vývoj jejich mozku, z toho důvodu by se měl každý rodič zamyslet nad tím v jakém věku a jak často využívat digitální technologie jako učební pomůcku a ve volném čase.

## Závěr

V rámci práce jsem nejdříve definovala hru jako takovou a poté výbavu potřebnou k jejich hraní. Představila jsem jaké typy vzdělávacích her můžeme najít a na jakých platformách. Dále jsem zmínila možné výhody a nevýhody platforem. Hry jsem se poté pokusila rozdělit podle jejich možnosti využití jako učebních pomůcek, a zmínit jaký vliv mohou mít na jeho uživatele. Zároveň z různých zdrojů se potvrdilo, že hry/simulátory mohou sloužit jako dobrá učební pomůcka ve škole, práci i při sebevzdělávání. Význam vzdělávacích her se postupně zvyšuje a v souvislosti s pandemií by mohl zjednodušit některé procesy ve vzdělávání. Jako poslední jsem zformulovala odstavec výhod a nevýhod her jako učebních pomůcek. Hry jako učební pomůcky nám mohou v mnohém pomoci, ale v rámci výuky malých dětí, i u nás samých bychom měli přemýšlet, jak moc využíváme technologie a zda si dáváme důležité pauzy, protože technologie a hry, jsou, jak se říká dobrý sluha, ale zlý pán.

## Zdroje

Hejlková, A. (2020). Reprezentace historie ve videohrách: Případová studie hry "Kingdom Come: Deliverance" (Bakalářská práce). Praha.

Kučera, J. Komenský jako oběť propagandy. Co vlastně znamená jeho škola hrou? [Online]. Čtidoma. Retrieved from [https://www.ctidoma.cz/zpravodajstvi/komensky-jako-obet-propagandy-co-vlastne-znamna-jeho-skola-hrou-54543](https://www.ctidoma.cz/zpravodajstvi/komensky-jako-obet-propagandy-co-vlastne-znamna-jeho-skola-hrou-54543)

Lynn, B. Video Games Used as Learning Tools in Schools [Online]. Retrieved from [https://learningenglish.voanews.com/a/video-games-used-as-learning-tools-in-schools/4754113.html](https://learningenglish.voanews.com/a/video-games-used-as-learning-tools-in-schools/4754113.html)

McCall, J. Playing with the past: history and video games (and why it might matter) [Online]. Retrieved February 10, 2021, from [https://jgeekstudies.org/2019/04/22/playing-with-the-past-history-and-video-games-and-why-it-might-matter/](https://jgeekstudies.org/2019/04/22/playing-with-the-past-history-and-video-games-and-why-it-might-matter/)

Němec, F. Nové simulátory vyzkoušeli vojáci ze Žatce při výcviku v terénu i v posádce [Online]. Retrieved from [https://www.acr.army.cz/informacni-servis/zpravodajstvi/nove-simulatory-vyzkouseli-vojaci-z-zatce-pri-vycviku-v-terenu-i-v-posadce-219167/](https://www.acr.army.cz/informacni-servis/zpravodajstvi/nove-simulatory-vyzkouseli-vojaci-z-zatce-pri-vycviku-v-terenu-i-v-posadce-219167/)

Počítačová hra [Online]. (2001-). Retrieved from [https://cs.wikipedia.org/wiki/Po%C4%8D%C3%ADta%C4%8Dov%C3%A1_hra](https://cs.wikipedia.org/wiki/Po%C4%8D%C3%ADta%C4%8Dov%C3%A1_hra)

Jak učitelé hodnotí přechod na online výuku z důvodu pandemie COVID-19 [Online]. Retrieved from [https://www.participace21.cz/data/folders/7.pdf](https://www.participace21.cz/data/folders/7.pdf)

Internetové platformy zaměřené na učení skrze hry ve škole
    • [https://www.dreambox.com/why-dreambox](https://www.dreambox.com/why-dreambox)
    • [https://www.classcraft.com/](https://www.classcraft.com/)

Platformy distribuující hry/aplikace
    • [https://store.steampowered.com/](https://store.steampowered.com/)
    • [https://www.apple.com/app-store/](https://www.apple.com/app-store/)
