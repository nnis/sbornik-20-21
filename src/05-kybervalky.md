# Kybernetické války

Autor: Lukáš Kudláček


## Úvod

Seminární práce se bude vzhledem k omezenému prostoru v takto komplexním tématu zabývat úzkým výsekem kyberprostoru, a to **kybernetickými válkami**. Respektive používáním kyberprostoru jako útočného nástroje s cílem poškození buď kyberprostoru protivníka, nebo i objektů ve fyzickém světě, jako je například kritická infrastruktura. Jak lze usoudit, tyto nástroje hromadného útoku jsou natolik komplexní a náročné, že je využívají zejména státy. Respektive jejich armádní celky či zpravodajské služby. Ať už jde o oficiální nebo neoficiální cesty. Tyto nástroje jsou také využívány sofistikovanými skupinami hackerů, kteří se těmito útoky snaží získat finanční prostředky, slávu, a nebo jsou zkrátka posedlí destruktivními myšlenkami. V mnoha případech jsou tyto skupiny podporovány konkrétními státy a pracují tzv. *na zakázku*. Vzhledem k nedávným útokům na základní infrastrukturu, ať už na zdroje pitné vody, ropovody, elektrické sítě, nebo zdravotní zařízení, je toto téma velmi aktuální dnes i do budoucna.

V rámci práce bude přiblížen krátký vývoj kybernetických válek a některé konkrétní případy. Tři případy jsou v rámci práce stěžejní. Prvním případem je vytvoření a rozšíření viru **Stuxnet** jako prvního útočného kybernástroje s cílem ničit infrastrukturu protivníka. Druhým je několikaměsíční napadení desetitisíců společností za účelem krádeže duševního vlastnictví v kauze **SolarWinds** a třetí případ se zabývá **šířením dezinformací a nástrojů propagandy v kyberprostoru**, které slouží ke zmatení a ovlivnění obyvatelstva protivníka. Jako celek by práce měla sloužit ke krátké ilustraci toho, čemu jako lidstvo dnes čelíme a co nás čeká v budoucnosti v kontextu kyberprostoru, ve kterém se většina z nás pohybuje.

## Kybernetické války

Jak již bylo uvedeno, kybernetické války jsou promyšlené a velmi sofistikované útoky na zájmy, kritickou infrastrukturu (vodovody, plynovody, elektrická síť, optické kabely, servery, dodavatelský řetězec a další), průmyslová tajemství, bankovní systémy apod. konkrétního státu, jiným státem, či organizací najatou tímto státem. Tyto útoky probíhají prakticky neustále. Co je na těchto typech konfliktů zásadní, je změna přístupu k takovému typu válečného konfliktu, který je **decentralizovaný, asymetrický, postrádá hierarchii a odehrává se v kyberprostoru**, tedy ve virtuálním světě. Teprve důsledky takových útoků se projevují v hmotném fyzickém světě a často bývají velmi destruktivní. Nesouhlasím pak s názory, které popisují kybernetickou válku klasickým způsobem jako konflikt dvou států, neboť akt kybernetického útoku je aktem jednoho státu vůči druhému, často ale ani první stát nerozpozná, že na něho někdo útočí, popřípadě útočníka zjišťuje se zpožděním a následně na něho reaguje. **Kybernetická válka je tedy souborem asymetrických nárazových kybernetických útoků, na úrovni států.** Je zde pak nepodstatné, zda útok provádí konkrétní stát přímo prostřednictvím svého kybernetického oddělení armády, nebo ho nahrazuje profesionální hackerská skupina, které jsou daným státem poskytnuty finanční zdroje a zázemí pro její práci. Z tohoto důvodu jsou brány útoky těchto skupin z území Ruska, Severní Koreje, Íránu či Číny jako akty těchto států. **Kybernetická válka je součástí naší reality již od roku 2010.**

V klasickém pojetí válečného konfliktu, kterou do hloubky popisuje například **Carl von Clausewitz (2020)**, - autor jednoho z nejznámějších děl válečné teorie **O Válce**, kde komplexně popisuje různé typy historické i současné strategie války - je válka násilným činem, jehož cílem je přimět protivníka k naplnění naší vůle. Autor knihu napsal po napoleonských válkách *(1. vydání je z roku 1832 - poznámka editora)*, ve kterých byl sám účasten. Jiný autor historického klasického díla o válečném umění Sun C‘ (2008) s názvem **Umění války**, zase popisuje jako hlavní cíl války získání celého území nepřítele bez velkých škod, neboť ničení a rozdělování nenese takový prospěch. Autor v krátké knize popisuje různé typy útoků a obrany, zejména se věnuje způsobu klamu a získávání vítězství bez boje.

Byť mnoho aspektů moderní kybernetické války obsahuje ponaučení z obou uvedených děl, v základním bodě se liší. Moderní kybernetické války mají jediný cíl, a tím je zničit nepřítele, jeho infrastrukturu, data či hmotný majetek bez ohledu na konečný výsledek konfliktu. V klasickém válečném střetu se jednotlivé strany snaží o získání co největšího vlivu za nejmenších škod, neboť se zde jedná o nasazení lidských životů – vojáků a hmotné výzbroje, což stojí velké množství peněz a času. V kyberprostoru je naopak snaha o maximalizaci škod, neboť napsat škodlivý kód a nasadit ho na nepřítele stojí sice mnoho hodin vývoje, ovšem útočník sám osobně do boje nevstupuje. Vše se odehrává ve virtuálním světě – kyberprostoru. Tím se také kybernetické války liší od kyberterorismu, jehož cílem je většinou převzít kontrolu a dosáhnout vlastního cíle, ať už se jedná o manifestaci názoru, či získání výkupného.

## Historie kybernetických válek

Přesto, že kyberprostor a digitální infrastruktura existují již delší dobu, z pohledu historie se stále jedná o velmi krátký časový úsek. Tzv. *informační války*, ze kterých teprve nedávno vzešly kybernetické války, jsou tu s námi mnohem déle, než samotný kyberprostor. Dříve se projevovaly ve formě **špionáže** a **propagandy**. Tento typ válek se omezoval pouze na získávání informací. Většinou šlo o formu odposlechů, získávání dat fyzickými, nebo později kybernetickými krádežemi či propagací dezinformací a ovlivňováním názorů veřejnosti. V přesném slova smyslu tyto informační války, které probíhají dodnes, nic neničí, pouze využívají slabostí systému k získávání dat a výhod. Tak jak to bylo a je běžné v klasickém válečnictví.

Tyto informační války probíhají dodnes. Například díky zveřejněným informacím v souvislosti s Edwardem Snowdenem (2020) víme, že je masivně sledována celosvětová komunikace a data jsou ukládána a analyzována pomocí klíčových slov. Víme, že probíhají obrovské **dezinformační kampaně** z tzv. *trollích farem*, které popsala finská novinářka Jessikka Aro (2020). Celosvětové sledování toku informací státními celky, ať už na americkém, evropském či asijském kontinentě, ruské či čínské dezinformační kampaně, nebo přímé krádeže duševního vlastnictví ze stran států jsou dnes běžné a daly by se považovat za součást kybernetické války. Ovšem jsou pouze informační válkou, nemají destruktivní povahu.

Kybernetické války jako takové začaly po sérii malých testů. Jako byly například útoky na estonskou webovou infrastrukturu Ruskem, napadení počítačové sítě Pentagonu v roce 2007 pravděpodobně Čínou či naopak napadením čínské počítačové sítě ze strany Taiwanu a USA v témže roce. Oficiálně začaly v roce 2010 vypuštěním velmi pokročilého viru jménem **Stuxnet**, který pravděpodobně vyvinula americká tajná služba NSA (Americká národní bezpečnostní agentura) ve spolupráci s izraelskou tajnou službou, jak je uvedeno v dokumentu Zero Days (2016). Měl za cíl zničení iránského jaderného programu. Případová studie rozšíření viru Stuxnet je uvedena dále v textu.

V roce 2011 byly napadeny kanadské, americké a francouzské úřady cizí mocností. V roce 2013 byla napadena infrastruktura jihokorejské televizní sítě a bankovních účtů ze strany Severní Koreje. Dalším významným bodem v kybernetických válkách byl ruský **DDoS (Distributed denial of service)** (Mirkovic&Reiher, 2004). Útok proti Ukrajině v roce 2014. DDoS útok se vyznačuje zapojením velkého množství napadených počítačů, které ve stejném okamžiku svými tzv. dotazy, zahlcují provoz konkrétní webové stránky či konkrétní služby nebo serveru, na kterých běží napadaný obsah. Může se jednat o web státních úřadů, platební službu banky, nebo chod chlazení v elektrárně. Takto napadený objekt pod náporem selže a útočník nad ním může převzít kontrolu. Tento konkrétní DDoS útok byl zahájen ruskou armádou za účelem zahlcení a následném spadnutí ukrajinského internetu v okamžiku záboru poloostrova Krymu proruskými rebely. Útok byl součástí klasické vojenské operace, a tedy kybernetickým válečným aktem. Téhož roku zaútočilo Rusko proti Ukrajině znovu. Zahltilo a následně svrhlo ukrajinskou volební komisi, což mělo mít za následek chaos a vítězství proruského kandidáta.

V roce 2015 zaútočilo Rusko proti Německu, respektive proti německému parlamentu, za účelem získání tajných informací o Německu, NATO a jejich spojencích. Ve stejném roce zaútočila Čína proti Spojeným státům, konkrétně proti kanceláři civilních zaměstnanců, kde odcizila 21,5 milionů záznamů civilních zaměstnanců amerických úřadů včetně nepřijatých kandidátů. Tento útok naštěstí neměl za následek smazání těchto dat. V roce 2016 zaútočilo opět Rusko proti Ukrajině, a to na její základní infrastrukturu, elektrickou rozvodnou síť. Elektrická síť spadla v pětině kyjevské oblasti a v západní Ukrajině odstřihla více jak 225 tisíc domácností od elektřiny. Tento útok byl připravován více jak 6 měsíců.

V roce 2017 byl vypuštěn **ransomware virus** - druh škodlivého programu - (Scaife et al., 2016) pojmenovaný **WannaCry** (Wikipedia, 2020), který ve více jak 150 zemích zasáhl přes 250 tisíc počítačů a požadoval výkupné za jejich znovuzprovoznění. Virus byl rozšířen neznámou skupinou, nejvíce na území Ruska, Ukrajině, Indii a Taiwanu. Jednotlivé části kódu mohou pocházet z NSA, což ovšem není ověřené. **Tento útok je považován za součást kybernetické války**, protože ochromil například zdravotní systém ve Velké Británii, způsobil výpadek telefonních služeb ve Španělsku, vypnul železniční počítače v Německu...apod. Následně v roce 2017 byl vypuštěn na Ukrajině malware (Biscontini, 2020) virus s názvem **NotPetya** (Wikipedia, 2018), který již ale ne vždy požadoval výkupné, také jen ničil soubory a uložená data v počítačích s operačním programem Windows. Tento malware během jediného dne zničil více než 10% všech počítačů v zemi. Prvotní zásah byl, kromě nefunkčnosti systémů a rozsáhlé vymazání dat na Ukrajině v kyjevské oblasti zahrnující nemocnice, pošty, vládní úřady, bankomaty, veřejnou dopravu, také nemocnice v USA, továrny farmaceutického giganta Merck a terminály kontejnerové dopravy společnosti Maersk. Autorství je přisuzováno **hackerské skupině** **Sandworm** (Greenberg, 2019), která je součástí ruské zpravodajské služby GRU (Orr, 2018) a jednou z nejaktivnějších hackerských skupin.

V roce 2020 zaútočilo Rusko proti Spojeným státům, respektive **skupina APT29** napojená na ruskou tajnou službu GRU proti společnosti **SolarWinds**, jejíž produkty spojené s informačními systémy správců sítí používalo více jak 33 tisíc společností, jejichž data byla napadena. Oficiální počet napadených společností je 18 tisíc. Případová studie tohoto útoku je popsána dále (Temple-Raston, 2021).

V roce 2021 zaútočila dle nejnovějších odhalení ze strany amerických a britských úřadů Čína (Tucker, 2021) na USA v rozsáhlém **kybernetickém útoku na poštovní servery služby Exchange** americké společnosti Microsoft (Osborne, 2021). Tento útok se odehrál již na začátku roku, nicméně trvalo pět měsíců určení viníka, to potvrzuje, že kybernetická válka běží ve formě jednostranných aktů. Útok měl v sobě integrované 4 tzv. *zero days* (nulté dny). Škodlivý kód uměl napadnout a ovládnout poštovní server včetně kalendáře, který používá mnoho společností, úřadů, univerzit i jednotlivců, dostat se skrze něho do počítače, ukrást data, či rozesílat nepravé informace. Společnost Microsoft vydala zabezpečovací upgrade až v březnu. Do té doby se útok týkal již miliónů serverů, mezi nimiž byl například Evropský bankovní úřad. Podrobnosti kódu se také objevili na různých fórech a jsou dodnes zneužívány dalšími hackery. Hlavním cílem jsou krádeže dat a těžba kryptoměn. V témže roce 2021 také proběhl masivní **útok na ropovody společnosti** Colonial Pipelines ze strany Ruska za účelem získání výkupného ve výši 4,4 milionů amerických dolarů. Vedlejším produktem bylo zjištění slabých míst v základní infrastruktuře. O tomto útoku je pojednáno dále v kapitole kritické infrastruktury.

Dalším výrazným útokem byl útok opět z Ruska hackerskou skupinou **REvil**, která je přímo napojena na ruský stát. Útok byl mířený na největší americkou společnost zpacování masa JBS (CNBC, 2021). Dopadem útoku byla blokace a přístup k datům, ovládání celého provozu a nakonec výpadek dodávek masných produktů do obchodních řetězců. Společnost zaplatila výkupné 11 milionů amerických dolarů za obnovení dat. Vedlejším efektem bylo opět nalezení slabých míst ve zpracovatelském řetězci.

Posledním zásadním útokem byl opět útok společnosti **REvil** za pomocí nulového dne v **největším dosud evidovaném ransomware útoku** na konkrétní společnosti, kterých bylo po celém světě napadeno více jak 1500. U každé chtěli výkupné za obnovu přístupu k datům celkem v hodnotě 70 milionů amerických dolarů. Útok byl proveden prostřednictvím společnosti **Kaseya**, která poskytuje spíše menším klientům softwarové nástroje na vzdálenou správu dat (Satter, 2021). Nejvíce zasaženou společností byl švédský potravinový řetězec **COOP**, který musel zavřít většinu obchodů ve Švédsku z důvodu nefunkčních pokladen. Zasažen byl také švédský řetězec lékáren, síť čerpacích stanic, státní železnice a veřejnoprávní televize STV. Na Novém Zélandu byly vyřazeny školy a školky. V Nizozemí a Německu byly zasaženy zejména malé podniky jako zubní ordinace, architektonická studia, centra plastické chirurgie, knihovny a podobně. Skupině REvil poskytuje útočiště přímo ruský stát.

## Příklady kybernetických válek

### STUXNET

Jak je uvedeno výše, virus Stuxnet byl použit při prvním skutečném kybernetickém útoku v rámci zničení kritické infrastruktury jiného státu. V dokumentu **Zero Days**, který popisuje vznik viru v průběhu první dekády 21. století a následný samotný průběh útoku na iránská jaderná zařízení, je zmíněna výpověď jednoho z hackerů, kteří virus stvořili. Údajně pracovali pro americkou Národní bezpečnostní agenturu NSA (2021). Ta se ve výrobě viru, který měl za cíl zpomalit militantní íránský jaderný program, spojila s tajnou službou **Mossad** (2021), národní zpravodajskou službou státu Izrael, který cítí bezprostřední ohrožení likvidací svého území ze strany Íránu. **Zde tedy máme první vážný kybernětický útok suverénního státu vůči jinému.** Nebere se zde v potaz útok z roku 2007, kdy Rusko zaútočilo na internetovou infrastrukturu Estonska. V té době byly offline prakticky všechny webové stránky v daném státu a jednalo se o test bez fyzické destrukce.

Virus skutečně po dobu jednoho roku tiše útočil na jádrovou infrastrukturu závodu na obohacování uranu v Natanzu. Přeskočil tzv. *offline mezeru*, kde je samotný systém zařízení nepropojen s okolní infrastrukturou, čehož lze dosáhnout dvěma způsoby. Buďto fyzickou infiltrací přes USB disky či tzv. *přeskočením kódu ze zařízení do zařízení*. Tímto způsobem bez vědomí obsluhy několikrát zvýšil neúměrně rotaci centrifug na obohacování uranu, kterou následně rapidně snížil. Přeskočení kódu mělo za následek jejich destrukci. Výsledkem bylo zničení více jak pětiny centrifug a zpomalení programu o více jak rok. Dalším následkem byla frustrace íránských vědců, kteří nevěděli, co se děje a upadali v nemilost íránského režimu. **Tento virus byl od prvního útoku několikrát upravován a vylepšován a dodnes ničí iránskou infrastrukturu** (iRozhlas, 2020; The New York Times, 2021).

Snahou neustále stupňovat útoky na íránskou infrastrukturu ze strany Mossadu, ovšem virus unikl a v roce 2010 byl zaznamenán malou běloruskou antivirovou společností, která o něm podala zprávu bezpečnostní komunitě po celém světě (Zetter, 2014). Po celém světě se začal virus šířit a také zkoumat, nikdo nevěděl, kde se vzal a k čemu slouží. Po mnoha týdnech se podařilo zjistit, že virus byl napsán tak, aby útočil na klíčové ovládací zařízení společnosti Siemens, tzv. PLC (programmable logic controller), který řídí a kontroluje činnost čerpadel, ventilů, elektromotorů napříč celou infrastrukturou od vodovodů a plynovodů, přes čerpadla v elektrárnách po centrifugy a výrobní linky ve většině továrnách. Konkrétní čísla modelů a specifikací tohoto zařízení, včetně zpětné snahy o trackování viru se dala vystopovat do jaderného zařízení v Natanzu. Kód byl napsán tak čistě a přesně, včetně autodestrukčního řádku, že to poukazovalo na státní komplexní vývoj, který se na rozdíl od hackerských skupin či východních států zabýval i otázkami právního přesahu takového útoku. Ten byl následně přisouzen USA a Izraeli, kteří to nikdy oficiálně nepřiznaly.

Ovšem toto rozšíření viru do celého světa způsobilo napadení řady systémů, včetně systémů v samotných Spojených státech, evropských zemí, v Asii a Středním východě. To ukázalo všem, že je tu stát, který pomocí viru útočí na jiné státy, skrývá to a nenese přímou odpovědnost za útok, který se svou destruktivností rovnal konvenčnímu vojenskému zásahu. Rovnalo se otevření Pandořiny skříňky. To následně způsobilo rozvoj kybernetických zbraní nejen v samotném Íránu, který investoval velké množství prostředků na vývoj kybernetické armády (tedy hackerů ve službách státu), ale i v zemích jako Rusko, Čína či Severní Korea, kteří zjistili, že toto je způsob, jak útočit na citlivou infrastrukturu nepřítele, aniž by je někdo vedl ke zodpovědnosti. **To přineslo rozvoj kybernetických obranných sil v zemích NATO**, včetně České republiky. V celkovém rozsahu se vystupňoval rapidní rozvoj dnešních kybernetických útoků. Na závěr dokumentu **Zero days** uvádí bývalý hacker z NSA, že jsou připraveni Írán vypnout jako celek. Mají již mnohem pokročilejší zbraně, ktrými mohou zasáhnout infrastrukturu. Tedy Stuxnet byl základem toho, jak dnes pojmem kybernetické války chápeme.

Vypuštění a rozšíření viru Stuxnet mělo za následek také změnu ve vztazích jednotlivých států, zejména mezi USA a Íránem. Írán oficiálně obvinil USA z tohoto útoku a jako reakce byla silná protiamerická nálada v zemi, která ovlivnila většinu obyvatelstva. Írán v reakci na tento útok oficiálně založil kybernetickou odnož své armády a začal školit hackery, kteří jsou dnes za řadou vážných kybernetických útoků. Další narušení vztahu byla mezi arabskými zeměmi jako celek a Izraelem, kdy arabské země obvinily Izrael z tohoto útoku na Íran a uvědomili si, že stejně může zaútočit i na ně. Další přesah útoku bylo vyprovokování armády Severní Koreje, která oficiálně založila kybernetickou odnož armády a dnes stojí zejména za mnoha krádežemi kryptoměn, kterými posilují vlastní rozpočet. Stejně tak Čína mnohonásobně rozšířila svoji kybernetickou armádu a dnes patří k jedné z nejsilnějších na světě v této oblasti. Přesah narušení vztahů byl ale mnohem hlubší, zejména mezi USA a Evropskými zeměmi, které se necítili ohroženi, ovšem nesouhlasili s takto jednostranným aktem člena NATO.

### SolarWinds

V roce 2020 zaútočila ruská skupina **APT29** (Cozy Bears) napojená na ruskou tajnou službu GRU proti Spojeným státům, konkrétně proti společnosti SolarWinds, jejíž produkty spojené s informačními systémy správců sítí používalo více jak 33 tisíc společností, jejichž data byla napadena. Oficiální počet napadených společností je 18 tisíc. Mezi těmito společnostmi bylo mnoho federálních úřadů v USA, například Agentura pro kyberbezpečnost a bezpečnost infrastruktury, Ministerstvo vnitřní bezpečnosti, zahraničí, financí, energetiky či Pentagon a komunikace na nejvyšší úrovni. Ovšem úřady byly napadeny napříč mnoha zeměmi, Českou republiku nevyjímaje. Tento útok probíhal po dobu devíti měsíců, než byl odhalen, a překonal digitální obranu USA. Mezi velkými korporacemi, které byly napadeny, byly například **Microsoft, Intel či FireEye** (společnost zaměřena na kyberbezpečnost). Útok měl výzvědnou povahu, monitoroval aktivitu dotčených subjektů, respektive veškerá jejich data. Naštěstí nemohl do informací zasáhnout, či je smazat. Technicky sice mohl, ale v rámci co nejdelší doby utajení to neudělal.

Prezident společnosti Microsoft uvedl, že se pravděpodobně jedná o **největší a nejsofistikovanější útok jaký zatím svět viděl.** Jako důvod uvedl rozsáhlost útoku. Skupina použila **malware Sunburst**, kterým infikovala populární software **Orion** od společnosti SolarWinds. Malware byl ukryt a nerozpoznán nastavenými bezpečnostními mechanismy společnosti a ve formě aktualizace softwaru byl rozšířen mezi jejích 18 tisíc zákazníků. Tím se malware rozšířil. SolarWinds Orion je jedním z nejrozšířenějších softwarových produktů, skládající se z miliónu řádků počítačového kódu. Z těchto řádků jich bylo 4032 tajně přepsáno a distribuováno rutinní aktualizací, čímž se otevřela zadní vrátka do 18 tisíc počítačových sítí. Sama společnost Microsoft na útok vyčlenila 500 svých inženýrů (Whitaker, 2021).

Právě rozšíření se infikace i do společnosti FireEye zabývající se kyberbezpečností, která také používala software Orion, se na útok přišlo, když si jeden z pracovníků společnosti všiml nesrovnalostí v kódu. Tou nesrovnalostí bylo, že jeden zaměstnanec měl přihlášené dva telefony, byť si přihlásil jen jeden. Po zkoumání se přišlo na to, že malware vydávající se za zaměstnance společnosti slídí v jejich síti a krade patentované nástroje sloužící k obraně před takovými útoky. Hackeři nenechali žádné stopy. Po prozkoumání všech nástrojů, které společnost používala nakonec prošli těch několik miliónů řádků a objevili chybu. Tu pak oznámili světu.

Během té doby ovšem hackeři dokázali napáchat značné škody. Například měsíce sledovali e-mailový provoz ministerstva spravedlnosti v USA, stejně jako energetiky, financí, obchodu a dokonce i agentury, která chrání a přepravuje jaderný arzenál. Tyto cíle jednoznačně ukazují na zahraniční státní špionáž. Hlavním podezřelým se nakonec stala **ruská špionážní agentura SVR.** Je pravděpodobné, že se malware v tichosti rozšířil do dalších zařízení a infikoval mnohem více objektů a dodnes sbírá informace. Podobný přístup zvolila ruská agentura GRU v případě viru NotPetya na Ukrajině v roce 2017, ktrý byl zmíněn již dříve v textu. Jediným rodílem bylo to, že v případě Ukrajiny se infikované počítače zlikvidovaly. Pokud by se to stalo v případě SolarWinds, pak by následky byly katastrofické.

V těchto dvou útocích je jasně viditelný rozdíl mezi informační a kybernetickou válkou, a také jak tenká hranice mezi nimi panuje.

## Současné hrozby

Současné hrozby kybernetické války jsou všudypřítomné. Hrozby vypnutí internetového připojení, zablokování telekomunikací, bankovních systémů, elektrické rozvodné sítě, ropovodů, či zásah do armádních systémů. To vše je na denním pořádku. Možný rozsah kybernetické války dobře ukazuje film **Smrtonosná past 4** (20th Century Fox, 2007) který je z roku 2007.

Po případech jako Stuxnet a SolarWinds víme, že to vše je reálné a jsme mnohem dál. Moderní přístroje - od mobilních telefonů až po chytré domácnosti - stupňují rozsah a možnou destrukci takové kybernetické války. Například útok na elektrickou rozvodnou síť dobře popisuje románová kniha **Blackout** (Elsberg, 2017), kde po dlouho připravovaném hackerském útoku na vodní elektrárnu v Maďarsku, chytré elektroměry v Itálii a páteřní trafostanice na několika místech v Evropě, dojde k přetížení celoevropské elektrické rozvodné sítě, která je navzájem pevně propojená. Následkem je několikatýdenní blackout a tím celkové ochromení obyvatelstva. Autor knihy čtyři roky sbíral materiál skutečného fungování evropské rozvodné elektrické sítě a možných reálných dopadů přetížení, kniha tak poskytuje náhled na možný černý scénář, který by reálně mohl nastat po takovém kybernetickém útoku.

To je pouze jeden z mnoha příkladů. Vezměme si útoky již zmíněné: ropovod, zpracovatelský průmysl, serverové softwary, elektrické sítě, pošty, řetězce, přístavy. Citlivým cílem je rovněž finanční sektor, jehož destabilizace by mohla značně zasáhnout každého z nás a zdravotnická zařízení, která jsou v dnešní pandemické době pod neustálými útoky. Školní vzdělávací systém, veřejná doprava, letecké terminály, prakticky vše, na co si dnes vzpomeneme, lze napadnout ve formě kybernetického útoku.

### Dezinformace a propaganda

Je otázkou, zda zařadit šíření dezinformací a propagandy do kybernetické války, nebo je ponechat spíše v informační. Informační války historicky známe až od té doby kdy se začaly ve velkém rozšiřovat propagandistické letáky. Brigádní generál Řehka, současný ředitel Národního úřadu pro kybernetickou a informační společnost (NÚKIB, 2021) uvádí ve své knize **Informační bezpečnost** (Řehka, 2017), že "kybernetická válka je neoddělitelnou součástí válek informačních, neboť se jedná o válku v informačním prostředí a kybernetický prostor je neoddělitelnou součástí informačního prostředí".

V dnešní době se mluví zejména o ruských **dezinformačních kampaních**, které mají za cíl měnit názory a postoje v západní společnosti, což je také uvedeno v již zmíněné knize Putinovy trollové. Jedná se o taktiku vytváření celospolečenského narativu, který má vyobrazit Rusko jako oběť západního světa. Nepochopené, bez nároku na svou politiku a odlišný postoj ke standardu západních hodnot. Tyto dezinformační kampaně připravují půdu pro nárůst proruských nálad, vzedmutí odporu proti západním zemím v čele s USA a NATO, a následný podklad pro reálnou politickou či dokonce vojenskou intervenci. V roce 2007 vedlo Rusko silnou dezinformační kampaň v Estonsku, kterou po připravení půdy následně využilo pro napadení v kyberprostoru spolu s oficiální politickou intervencí za ruskou menšinu v Estonsku a za svůj vliv na pobaltské země, o který přišlo. Podobným krokem dezinformačních kampaní připravilo půdu pro reálnou vojenskou intervenci v roce 2008 do Gruzie, kde se následně odštěpila separatistická republika Abcházie. Následovala Ukrajina v mnoha podobách. V dnešní době útočí Rusko dezinformačními kampaněmi na USA a Evropské země zcela běžně. U nás v České republice je jasně patrné, nakolik se dezinformační kampaně podepisují na proruských a protiamerických náladách ve společnosti. Jedná se tedy také o nedílnou součást kybernetické války, řekněme že se jedná o její první stupeň. Dezinformační kampaně za cílem zmatení protivníka či ovlivnění a rozkladu protivníkova obyvatelstva provádí mnoho států na světě, včetně západních.

Další úroveň dezinformační kampaně je **propaganda**. Propaganda je účelné matení nepřítele a donucení ho přijmout náš pohled na svět. Propaganda je využívána mnoho staletí a od dezinformačních kampaní se odlišuje zejména tím, že propaganda nepracuje pouze s nepravdivými informacemi, ale i s pravdivými a přesnými informacemi. Jde o informace, které protivník nechce zveřejňovat svému obyvatelstvu. Propaganda má dlouhou historii, kterou popisuje kniha od Phillipa Taylora (2003) "Munitions of the Mind: A History of Propaganda from the Ancient World to the Present Era," kde autor shrnuje historický vývoj propagandy a její různé podoby, včetně konkrétních příkladů, protože Čína, která používá propagandu jako nedílnou součást masivní informační války, a to s přesahem do reálných kybernetických útoků. Čína se snaží v prvé řadě získat sympatie a pozornost na svou stranu, obhájit své komunistické myšlenky jejich srovnáním se západními myšlenkami a následně postavit roli západu, zejména Spojených států, do postavení její podřízenosti. **Čínská propaganda** je postavena na několika úrovních. První úrovní je fyzická infiltrace, pomocí peněz, a to do mezinárodních institucí, univerzit, rozvojových zemí, kde propaguje svůj světonázor a postavení největší světové mocnosti. Druhá úroveň představuje infiltraci názorů do médií, jak televizí, tak novin, opět prostřednictvím peně. Platí si obsah ve velkých seriózních médiích jako je CNN či New York Times, které publikují její propagandu. Na třetí úrovni její propagandy jsou sociální sítě. Zde se již dostáváme do úrovně kybernetické války, neboť za Čínu vystupuje armáda státem placených hackerů, kteří vstupují na sociální sítě, kde se infiltrují, mění obsah příspěvků a v komentářích hlásají svou propagandu. Tyto aktivity potom přerůstají do infiltrací počítačových sítí a krádeže duševního vlastnictví. Čtvrtou a poslední úrovní propagandy je destabilizace a ničení infrastruktury protivníků, kde jsou využíváni nejlepší státem placení hackeři, kteří koordinují předchozí úrovně. Bavíme se tu o statisících až milionech lidí, kteří se tomuto věnují a snaží se ovlivnit celosvětovou veřejnost. Zároveň se snaží ukrást co nejvíce informací aby předehnala svět ve výzkumu a vývoji.

Dezinformační kampaně a propaganda jsou nástroje kybernetických válek. Jak je vidět, oba zmíněné státy používají odlišnou techniku. Rusko na jedné straně používá asymetrický informační nátlakový systém způsobený malými, zdánlivě samostatnými skupinami hackerů. Čína naproti tomu postupuje velmi symetricky, systematicky a v mnohem větším a hlubším rozsahu za pomoci oficiální armády. Proč obě země zmiňuji, je fakt, že obě mají za cíl destabilizovat západní společnost, tedy naši společnost. Mnoho dalších zemí používá stejné nástroje, jsou většinově ovšem lokální, jako například blízký východ, nebo úzce vymezené. Tyto dvě země je používají v celosvětovém měřítku.

### Útoky na kritickou infrastrukturu

Nejčastější cíle koordinovaných kybernetických útoků jsou na **základní infrastrukturu**. Zejména na datovou infrastrukturu, tedy koncová zařízení, servery, routery, optické kabely apod. Zde se potkávají snahy státních celků se snahami velkých i malých skupin hackerů, či jednotlivců. Máme zde etické hackery, tedy ty, co se snaží upozornit na chyby v systému, máme tu černé hackery, kteří chtějí proniknout do systémů a použít je, a máme crackery, kteří chtějí proniknout do systému a napáchat v něm co největší škody. O tomto tu však hovořit nebudeme. Nejznámější takový útok byl na společnost SolarWinds, který byl popsán v předchozí kapitole. Tento útok byl ze strany ruského státu, který po dobu devíti měsíců stahoval data ze společností. Reálný přesah kybernetické války do fyzické infrastruktury, tedy do elektrické sítě, zdrojů pitné vody, ropovodů, nádraží, letišť, telefonních sítí apod. je to, co započalo virem Stuxnet. Stuxnet napadl fyzickou infrastrukturu jaderného zařízení v Natanzu a od té doby dále ničí základní infrastrukturu Íránu, včetně petrochemických závodů, elektráren, plynovodů a vodovodů, je dnes standardem.

Posledním takovým útokem byl letošní útok hackerské skupiny DarkSide na společnost Colonial pipeline (ZDNet, 2021), která operuje třetinu toku ropy v USA, ropovody, rafinérie, zásobníky. Společnost měla zablokovanou celou počítačovou infrastrukturu podmíněnou výkupným, které nakonec zaplatila. Následkem bylo vyprázdění mnoha benzínových pump a nedostatek paliva. Taková situace byla v USA nevídaná od ropné krize v osmdesátých letech minulého století. Pro mnoho obyvatel to byl naprostý šok. Chvilku se zamysleme nad tím, že by šlo o cílený útok, který by měl za následek odstavení nepřítele od základní suroviny - paliva. Ruská skupina Darkside (FireEye, 2021) používá tzv. Zero days, tedy nástroj, kdy dochází k infiltraci, ale virus nic neudělá, dokud nepřijde nultý den. Poprvé byl použit v rámci viru Stuxnet, který byl podrobně popsán v případové studii. Zda má skupina vazby na ruský stát je zatím neznámé. Je ovšem zcela logické, že pokud by stát chtěl použít podobný útok, uspěl by také.

Jiný letošní útok měl za cíl zásobárnu pitné vody ve městě Oldsmar na Floridě, který infiltroval počítačový systém rozvodny a zvýšil úroveň hydroxidu sodného ze 100 jednotek na 11 tisíc jednotek na milion. Tedy tak, že je to zdraví velmi nebezpečné. Útok se podařilo odhalit a zvýšení dávky zastavit. Podobný útok se stal v jiném americkém městě v roce 2015 a 2016, podobný útok cílil také na zásobárny pitné vody, vodní čerpadla a závlahové systémy v Izraeli na jaře a v létě roku 2020. Ten označil za útočníka Íránské ozbrojené síly (ZDNet, 2021).

Případů ohrožení kritické infrastruktury je velmi mnoho. U nás byla napadena **zdravotní zařízení** - nemocnice v Benešově na konci roku 2019 (Seznam, 2019) a v Brně v roce 2020. To jsou jen nejviditelnější případy. Případů útoku na nemocnice jsou za poslední roky jen u nás tisíce a milióny jich pak jsou celosvětově. Hackerský útok na české nemocnice se podařilo vypátrat do Ruska (Seznam, 2020). Zda mají útoky vazbu na ruský stát jako takový a jsou součástí kybernetické války vedené proti našemu státu je otázkou. To, že mají státy tyto schopnosti je ovšem fakt a je potřeba se připravit na podobné scénáře i v budoucnosti.

## Budoucí hrozby

Vzhledem k rozsahu zmíněných útoků, jejich sofistikovanosti a dlouhodobé přípravě, a také vzhledem k přijímání obranných opatření na úrovni armádních celků je jasně patrné, že kybernetické války budou pokračovat i nadále. Zde se ovšem dostáváme do bodu, kdy je potřeba zmínit co nás čeká. Dnešní moderní svět je již na pokročilých technologiích závislý, neobejde se bez nich ani v obstarání základních surovin a potravin. A svou závislost dále rozvíjí a zesiluje. Mezi další nastupující body napadnutelné kritické infrastruktury v následujících letech bude všudypřítomný internet věcí spojený s pokročilými sítěmi 5G nové generace. To v překladu znamená, že se připojí na internet i věci jako ledničky, pračky, kotle, ale i například kávovary, nemluvě o rozvoji chytrých domácností zahrnujících osvětlení, klimatizaci, rolety a mnoho dalšího. Dokážeme si představit možný rozsah škod pokud by byl takto propojený systém napadnut a ničen.

Další podstatným bodem je **rozvoj elektromobility a autonomního řízení**. V dnešní době je napříč světem protěžována elektromobilita, bez ohledu na vzrůstající požadavky na elektrickou rozvodnou síť. Ta bude významně přetěžována a stejně tak jako nové zdroje elektřiny ji nedokážeme do roku 2030 nijak významně navýšit. Tedy je ohrožena síť jako celek, ta síť, která již dnes je v Evropě téměř každý den na okraji blackoutu z důvodu masivního zapojování obnovitelných zdrojů, které mají nestabilní dodávky elektřiny (O Energetice, 2021). To je ovšem jen jeden možný následek napadnutí elektromobility. Druhý a stejně závažný následek by byl, pokud by byly v rámci kybernetického útoku napadeny řídící systémy vozidel, konkrétně jejich systém vidění okolního světa, ať již pomocí kamerového systému či moderního radaru LIDAR. Nebo autopilot, to by mohlo mít za cíl naprostý chaos ve veřejné dopravě.

Zásadními rozvíjejícími se oblastmi kritické infrastruktury, které mohou být napadnutelné z pohledu kybernetických válek jsou také **databáze databází a přesun osobních, podnikových a vládních dat na cloudové řešení**. Tyto cloudy na jedné straně pomáhají překlenout útok na fyzickou infrastrukturu jako v případě útoku na ropovody společnosti Colonial. Na druhé straně přinášejí závislost na přihlášení k virtuálnímu místu, kde jsou uložená veškerá data. Což je velmi zranitelná cesta. Podobný útok jako v případě SolarWinds by mohl touto obrannou cloudu proniknout a poté jsou ohrožena veškerá korporátní tajemství.

A poslední důležitou oblastí jsou jistě **big data a decentralizace**. Big data jsou budoucností mnoha sektorů ekonomiky, od průmyslu po oděvní společnosti, kde se snaží všichni kolektovat obrovské množství dat ze svých procesů a optimalizovat je tak aby šetřili náklady a maximalizovali zisk. V dnešní době je mnoho společností jako je například **Palantir**, které procesují milióny vstupů dat v reálném čase a vyhodnocují je za pomocí algoritmů a pokročilého strojového učení. Jejich databáze jsou velkým lákadlem pro kybernetické útoky. Společnosti typu Palantir jsou ovšem na tyto útoky dobře připraveny, je tu však velké množství společností, které si tato data snaží zpracovávat sami a úroveň zabezpečení je nízká. Pak tu máme společnosti jako **C3.ai**, které nabízejí určitou formu umělé inteligence pro správu a optimalizaci datových toků, kde například tato společnost vytváří stínové procesní řízení elektrárenské sítě v několika oblastech v USA či optimalizuje chod těžebních ropných plošin. Útok na takový typ společnosti by mohl mít katastrofální následky. Nehledě na to, že většinu společností jako je Palantir používají celky, které nás mají před kybernetickou válkou chránit, tedy armáda a zpravodajské služby. Jisté je, že jednotlivých cílů kritické infrastruktury bude přibývat.

## Obrana proti kyberválkám

Na začátku zmíněný autor knihy Umění války, Sun C’ řekl, že *„…získat sto vítězství ve stovce bitev není znakem vynikajícího vojevůdce. Pravým znakem vynikajícího vojevůdce je podrobení nepřátel bez boje.“* Přesně tak se dnes buduje obrana proti kybernetické válce. Dnes již více jak sto států světa buduje **kybernetickou obranu**, ať již na rovině **civilní**, tak na úrovni **vojenské**. Jedná se tedy o stavění mohutné obranné síly, která by odstrašila jednotlivé pokusy o kybernetické útoky a která by byla připravena na možnost kybernetické války. U nás v České republice máme dvě roviny obrany proti kybernetickým útokům. První je civilní obrana, kterou zastupuje *Národní úřad pro kybernetickou a informační bezpečnost*. Druhou rovinou je **vojenské zpravodajství**, které převzalo úkol kybernetické obrany na úrovni armády České republiky (Ministerstvo Obrany, 2021).

Druhou linií obrany musí ovšem být lepší **fyzické zabezpečení kritické infrastruktury** nezbytné pro chod státu a života obyvatelstva. Například zabezpečení přístupu ke zdrojům pitné vody, ochranná pásma okolo elektráren, výstavba zálohových trafostanic, posílení serverových uzlů, budování silnějších firewallů, upgradování informačních systémů apod. Třetí linií obrany by nakonec mělo být i lepší **vzdělávání obyvatel** v rámci informační bezpečnosti a podnícení je k zodpovědnějšímu chování vůči možným kybernetickým hrozbám.

## Závěr

Na závěr bych rád podotknul, že kybernetické války s rozvojem kybernetické společnosti jsou budoucností ozbrojených konfliktů mezi státy i v rámci asymetrického boje různých zájmových skupin. Tyto potenciální útoky na kritickou infrastrukturu mohou výrazně ovlivnit lidskou společnost tak, jak ji známe. Čím více se bude lidstvo stávat závislejší na pokročilých technologií, tím náchylnější společnost bude. Hrozba blackoutu, hrozba otravy pitné vody, hrozba nefunkčního cloudu či bankomatu je více než reálná a pravděpodobnost skutečně černého scénáře je čím dál vyšší.

## Zdroje

20th Century Fox. Smrtonosná past 4.0 (Live Free or Die Hard) [film]. Režie Len Wiseman. USA: 20th Century Fox, 2007.

ARO, Jessikka. Putinovi trollové. Praha: N Media, 2020. ISBN 978-80-907922-1-0.

BISCONTINI, Tyler. Malware: Computer Security. Salem Press Encyclopedia of Science [online]. 2019 [cit. 2021-7-26].

CLAUSEWITZ, Carl von. O Válce. Praha: LEDA, 2020. ISBN 978-80-7335-672-9.

CNBC. JBS, world’s largest meat producer, getting back online after cyberattack. CNBC [online]. USA: CNBC, 2021 [cit. 2021-7-25]. Dostupné z:[ https://www.cnbc.com/2021/06/02/jbs-worlds-largest-meat-producer-getting-back-online-after-cyberattack.html]( https://www.cnbc.com/2021/06/02/jbs-worlds-largest-meat-producer-getting-back-online-after-cyberattack.html)

ELSBERG, Marc. Blackout: Zítra bude pozdě. Praha: Dobrovský, 2017. ISBN 978-80-7390-188-2.

FireEye. Shining a Light on DARKSIDE Ransomware Operations. FireEye [online]. USA: FireEye, 2021 [cit. 2021-5-29]. Dostupné z: [https://www.fireeye.com/blog/threat-research/2021/05/shining-a-light-on-darkside-ransomware-operations.html](https://www.fireeye.com/blog/threat-research/2021/05/shining-a-light-on-darkside-ransomware-operations.html)

GREENBERG, Andy. Snadworm: A New Era of Cyberwar and the Hunt for the Kremlin`s Most Dangerous Hackers. New York: Anchor Books, 2019. ISBN 978-0-525-56463-8.

iRozhlas. Osmá exploze během tří týdnů. V Íránu vybuchl průmyslový komplex na úpravu zemního plynu. IRozhlas [online]. Praha: Český rozhlas, 2020 [cit. 2021-5-29]. Dostupné z: [https://www.irozhlas.cz/zpravy-svet/iran-vybuch-pozar-prumysl-tovarny-izrael_2007141651_aur](https://www.irozhlas.cz/zpravy-svet/iran-vybuch-pozar-prumysl-tovarny-izrael_2007141651_aur)

Ministerstvo Obrany. KYBERNETICKÁ OBRANA. Vojenské zpravodajství [online]. Praha: Ministerstvo obrany, 2021 [cit. 2021-5-29]. Dostupné z: [https://www.vzcr.cz/kyberneticka-obrana-46](https://www.vzcr.cz/kyberneticka-obrana-46)

MIRKOVIC, Jelena a Peter REIHER. A Taxonomy of DDoS Attack and DDoS Defense Mechanisms. ACM SIGCOMM Computer Communications Review [online]. 2004, 2004, 2004(34), 39-53 [cit. 2021-5-29]. ISSN 01464833. Dostupné z: doi:10.1145/997150.997156

Mossad. About Us. Mossad: Israeli secret inteligence service [online]. Izrael: Mossad, 2021 [cit. 2021-5-29]. Dostupné z: [https://www.mossad.gov.il/eng/about/Pages/default.aspx](https://www.mossad.gov.il/eng/about/Pages/default.aspx)


NSA. Mission & Values. NSA/CSS [online]. USA: NSA, 2021 [cit. 2021-5-29]. Dostupné z: [https://www.nsa.gov/about/mission-values/](https://www.nsa.gov/about/mission-values/)

NÚKIB. NÚKIB [online]. Brno: NÚKIB, 2021 [cit. 2021-5-29]. Dostupné z: [https://www.nukib.cz/cs/o-nukib/](https://www.nukib.cz/cs/o-nukib/)

Nulté dny (Zero Days) [film]. Režie Alex Gibney. USA, 2016.

O Energetice. Evropská přenosová soustava zažila v pátek nejzávažnější incident za posledních 14 let. O Energetice [online]. Třebíč: OM Solutions, 2021 [cit. 2021-5-29]. Dostupné z: [https://oenergetice.cz/prenos-elektriny/evropska-soustava-patek-tesne-unikla-blackoutu-jednalo-se-nejzavaznejsi-incident-za-poslednich-14-let](https://oenergetice.cz/prenos-elektriny/evropska-soustava-patek-tesne-unikla-blackoutu-jednalo-se-nejzavaznejsi-incident-za-poslednich-14-let)

ORR, Trystan. A Brief History Of Cyberwarfare. GRA Quantum [online]. USA: GRA Quantum, 2018 [cit. 2021-5-29]. Dostupné z: [https://graquantum.com/a-brief-history-of-cyberwarfare/](https://graquantum.com/a-brief-history-of-cyberwarfare/)

OSBORNE, Charlie. Everything you need to know about the Microsoft Exchange Server hack. ZDNet [online]. USA: ZDNet, 2021 [cit. 2021-7-25]. Dostupné z: [https://www.zdnet.com/article/everything-you-need-to-know-about-microsoft-exchange-server-hack/](https://www.zdnet.com/article/everything-you-need-to-know-about-microsoft-exchange-server-hack/)

ŘEHKA, Karel. Informační válka. Praha: Nakladatelství Academia, 2017. ISBN 978-80-200-2770-2.

RID, Thomas. Cyber War Will Not Take Place. Journal of Strategic Studies. 2012, (35), 5-32. ISSN 1743937X. Dostupné z: doi:10.1080/01402390.2011.608939

SATTER, Raphael. Up to 1,500 businesses affected by ransomware attack, U.S. firm's CEO says. Reuters [online]. USA: Reuters, 2021 [cit. 2021-7-25]. Dostupné z: [https://www.reuters.com/technology/hackers-demand-70-million-liberate-data-held-by-companies-hit-mass-cyberattack-2021-07-05/](https://www.reuters.com/technology/hackers-demand-70-million-liberate-data-held-by-companies-hit-mass-cyberattack-2021-07-05/)

Seznam. Nemocnici v Benešově ochromil počítačový virus. Problémy mohou trvat týdny. Seznam zprávy [online]. Praha: Seznam, 2019 [cit. 2021-5-29]. Dostupné z: [https://www.seznamzpravy.cz/clanek/nemocnici-v-benesove-ochromil-pocitacovy-virus-rusi-se-operace-84575](https://www.seznamzpravy.cz/clanek/nemocnici-v-benesove-ochromil-pocitacovy-virus-rusi-se-operace-84575)

Seznam. Místo kyberútoků na české nemocnice odhaleno. Stopy vedou na sever Moskvy. Seznam zprávy [online]. Praha: Seznam, 2020 [cit. 2021-5-29]. Dostupné z: [https://www.seznamzpravy.cz/clanek/misto-kyberutoku-na-ceske-nemocnice-odhaleno-stopy-vedou-na-sever-moskvy-106710](https://www.seznamzpravy.cz/clanek/misto-kyberutoku-na-ceske-nemocnice-odhaleno-stopy-vedou-na-sever-moskvy-106710)

SCAIFE, Nolen, Henry CARTER, Patrick TRAYNOR a Kevin R.B. BUTLER. CryptoLock (and Drop It): Stopping Ransomware Attacks on User Data. In: Proceedings - International Conference on Distributed Computing Systems. Japonsko: Institute of Electrical and Electronics Engineers, 2016, s. 303-312. ISBN 978-150901482-8. Dostupné z: doi:10.1109/ICDCS.2016.46

SNOWDEN, Edward. Nesmazatelné záznamy. Frýdek-Místek: Alpress, 2020. ISBN 978-80-7633-216-4.

SUN, C'. Umění války. Brno: B4U Publishing, 2008. ISBN 978-80-903850-6-1.

TAYLOR, Philip M. Munitions of the Mind: A History of Propaganda from the Ancient World to the Present Era. Second edition. USA: Manchaster University Press, 2003. ISBN 0-7190-6767-7.

TEMPLE-RASTON, Dina. A 'Worst Nightmare' Cyberattack: The Untold Story Of The SolarWinds Hack. NPR [online]. USA: NPR, 2021 [cit. 2021-5-29]. Dostupné z: [https://www.npr.org/2021/04/16/985439655/a-worst-nightmare-cyberattack-the-untold-story-of-the-solarwinds-hack?t=1622254904545](https://www.npr.org/2021/04/16/985439655/a-worst-nightmare-cyberattack-the-untold-story-of-the-solarwinds-hack?t=1622254904545)

The New York Times. Blackout Hits Iran Nuclear Site in What Appears to Be Israeli Sabotage. The New York Times [online]. USA: The New York Times, 2021 [cit. 2021-5-29]. Dostupné z: [https://www.nytimes.com/2021/04/11/world/middleeast/iran-nuclear-natanz.html](https://www.nytimes.com/2021/04/11/world/middleeast/iran-nuclear-natanz.html)

TUCKER, Eric. Microsoft Exchange hack caused by China, US and allies say. Associated Press: AP News [online]. USA: Associated Press, 2021 [cit. 2021-7-25]. Dostupné z: [https://apnews.com/article/microsoft-exchange-hack-biden-china-d533f5361cbc3374fdea58d3fb059f35](https://apnews.com/article/microsoft-exchange-hack-biden-china-d533f5361cbc3374fdea58d3fb059f35)

Wikipedia. WannaCry. Wikipedia: the free encyclopedia [online]. San Francisco (CA): Wikimedia Foundation, 2020 [cit. 2021-5-29]. Dostupné z: [https://cs.wikipedia.org/wiki/WannaCry](https://cs.wikipedia.org/wiki/WannaCry)

Wikipedia. Petya (malware). Wikipedia: the free encyclopedia [online]. San Francisco (CA): Wikimedia Foundation, 2018 [cit. 2021-5-29]. Dostupné z: [https://en.wikipedia.org/wiki/Petya_(malware)](https://en.wikipedia.org/wiki/Petya_(malware))

WHITAKER, Bill. SolarWinds: How Russian spies hacked the Justice, State, Treasury, Energy and Commerce Departments. CBS News [online]. USA: CBS News, 2021 [cit. 2021-7-25]. Dostupné z: [https://www.cbsnews.com/news/solarwinds-hack-russia-cyberattack-60-minutes-2021-07-04/](https://www.cbsnews.com/news/solarwinds-hack-russia-cyberattack-60-minutes-2021-07-04/)

ZDNet. Colonial Pipeline attack: Everything you need to know. ZDNet [online]. USA: ZDNet, 2021 [cit. 2021-5-29]. Dostupné z: [https://www.zdnet.com/article/colonial-pipeline-ransomware-attack-everything-you-need-to-know/](https://www.zdnet.com/article/colonial-pipeline-ransomware-attack-everything-you-need-to-know/)

ZDNet. Hacker modified drinking water chemical levels in a US city. ZDNet [online]. USA: ZDNet, 2021 [cit. 2021-5-29]. Dostupné z: [https://www.zdnet.com/article/hacker-modified-drinking-water-chemical-levels-in-a-us-city/](https://www.zdnet.com/article/hacker-modified-drinking-water-chemical-levels-in-a-us-city/)

ZETTER, Kim. Countdown to Zero Day: Stuxnet and the Launch of the Worlds First Digital Weapon. USA: Broadway Books, 2014. ISBN 978-0-7704-3619-3.
