# Ozvěny informačních pondělků 

## Úvodní slovo garantky

Na Ústavu informačních studií a knihovnictví se v roli studentky a později doktorandky a vyučující pohybuji přes 10 let. Celou tu dobu, semestr za semestrem, se vyučují Informační pondělky a bylo tomu tak dříve, než jsem nastoupila. Tento klasický a etablovaný předmět, ve kterém se studenti potkávají s odborníky, přemosťuje a propojuje akademické prostředí vysoké školy s praxí. Toto propojení je nesmírně důležité, protože ze školní lavice se mohou některé věci zdát jiné, než je tomu potom v praxi. Právě Informační pondělky mohou být tím předmětem, kde se studenti a studentky zase o trochu více potkají s realitou, sundají si růžové brýle, porovnají teorii s reálnými zkušenostmi a nechají se inspirovat. 

Informační pondělky získaly v posledním akademickém roce podtitulek *Informace - Technologie - Trendy - Diskuse*, který přibližuje hlavní cíle a rámec předmětu. Předmět si klade za cíl informovat o aktuálním dění, neopomenout silné propojení našeho oboru s technologickým aspektem informační vědy a v neposlední řadě podnítit diskusi. Diskuse není míněná pouze jako příležitost přímo na přednáškách komunikovat s odborníkem, ale diskutovat i v rámci seminární práce, která je podmínkou zápočtu.

Seminární práce neodmyslitelně patří k vysokoškolskému studiu a zvláště na humanitních oborech. Osobně je psaní mým koníčkem. Ráda vedu dialog s mými myšlenkami, vedu diskuse s jinými odborníky prostřednictvím psaného textu a tříbím si názory a argumenty. A už mi ani tak nevadí, když to nikdo nečte. Jenže psát bez zpětné vazby, bez čtenářů a do šuplíku bude myslím pro většinu lidí spíše frustrující než naplňující. Účastníci Informačních pondělků si přečtou jednu práci svého kolegy a aktivně pracují se zpětnou vazbou. Rozhodli jsme se jít ještě dál a vybrané práce uveřejnit ve sborníku a "vytáhnout je ze dna šuplíku". Texty ve sborníku odrážejí zaujetí studentů a studentek, reflektují přednášky a dění v oboru. Zároveň mohou sloužit jako inspirace a jistá reflexe toho, jak seminární práce tohoto typu mohou vypadat a jak ještě lépe psát. 

Upřímně doufám, že se sborník stane stejně tradiční jako Informační pondělky samy a pomůže zlepšit odbornost studentů a studentek v práci s akademickým textem, protože bez čtení se kvalitní psaní neobejde. 

Závěrem bych ráda poděkovala České informační společnosti, z.s., která je spolupořadatelem předmětu a studentům Janě Hecové a Jaroslavovi Nedavaškovi za společnou práci na sborníku. 

Hezké čtení a inspiraci přeje **Nina Wančová**

## Úvodní slovo studentů

Práce, které se vzedmuly ze dna šuplíku i díky nám dvěma aktivním studentům, budou prezentovány na dalších stránkách tohoto sborníku. Bylo těžké vybrat z tolika prací pouze 9 nejzajímavějších témat v rámci tohoto různorodého předmětu *Informační pondělky,* který ještě oba jako zkušení studenti na ÚISKu pamatujeme pod názvem *Jinonické informační pondělky*. Předmět pod vedením doktorky Niny Wančové prošel značnou revolucí, co se týče propagace a dostupnosti přednášek a jejích záznamů i pro veřejnost. 

Myšlenka realizace sborníku je dalším stupněm pokroku v prezentaci tohoto předmětu. V každém akademickém roce jsou prezentována jiná zajímavá témata od odborníků z praxe. Tento první sborník obsahuje jen malou ochutnávku prací ze zimního i letního semestru uplynulého akademického roku. Tento rok byl pro všechny netradiční svou online formou, což také ovlivnilo témata všech prací. 

Sborník otevírá první práce s témamatem vlivu koronaviru na média a to jako připomínka toho, čím jsme všichni intenzivně žili. Dále se ve sborníku objevuje problematika pandemie v souvislosti s tématy, jako jsou sociální sítě, online nakupování a bankovnictví, digitální technologie či hry v rámci vzdělávání. I přes to, že většina studentů během roku měla hlavy plné myšlenek týkajících se koronaviru, tak se našli tací, kteří se věnovali ne-koronavirovým tématům. Proto najdete ve sborníku texty pojednávají o podmořských optických sítích, virtuální realitě v knihovnách, kybernetických válkách či open science. 

Výsledný sborník chápejte jako prototyp - jistě v něm najdete mnoho chyb a nedokonalostí, za které se jako editoři omlouváme. Nicméně alespoň jsme nastavili základní proces a udělali si představu, jak náročná práce to je.  Věříme, že příští roky se bude sborník zlepšovat. Doufáme, že i přes drobné nedokonalosti si čtení sborníku užijete a získáte nové poznatky. 

Slovy Oscara Wildea: 

> *„Dochvilností samy sebe připravujeme o čas“*

Proto tento úvod a poslední editace textů vznikly v den před vydáním a prezentací samotného sborníku, 3. 10. 2021. 

**Jaroslav Nedavaška & Jana Hecová**
