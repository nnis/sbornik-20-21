# Jak digitální technologie mění lidské myšlení

Jana Bednářová

## Úvod

Obsah textu se v krátkém přehledu zaměřuje na moderní technologie a na člověka z hlediska vzájemného působení reálného světa a kyberprostoru. Nepředkládá možná řešení technických a technologických faktů, ale zabývá se otázkou, jak se mění lidské myšlení vlivem digitálních technologií, zároveň nastiňuje možné přínosy i negativa těchto jevů. Tématu se v současné době věnují specialisté z různých vědních oborů, zejména z psychologie, sociologie, neurovědy, informační vědy a jiné (Gardner, 2018; Greenfield, 2016; Prensky, 2012; Spitzer, 2014). Za jednu z hlavních oblastí, v níž se k sobě výzkumné problémy interdisciplinárně přibližují, lze považovat zejména spojení několika dimenzí myšlení a využití znalostí a dovedností na základě určitých metod podporujících lidskou mysl (vzájemné ovlivňování a působení vlastních zkušeností v souvislosti s využíváním digitálních technologií). 

Moderní technologie během let nepochybně změnily způsob, jakým žijeme, jak myslíme a jak přistupujeme k řešení problémů. Informační technologie se stále více ukotvují v našem každodenním životě, následkem čehož se hranice mezi lidmi a kyberprostorem tenčí a lidská bytost lapená do sítě virtuálního světa se pomalu přetváří na „*kyberorganismus*“ (v přeneseném smyslu „*kyberneticky řízený organismus*“, ať již ve smyslu rozumového či fyzického ovlivnění). Stejně jako všechny ostatní přeměny civilizace se i tato transformace zatím jeví jako nevratná. Přináší s sebou ztráty i zisky. Digitální technologie představují novou etapu v historii lidského myšlení a je příhodné se zamyslet nad tím, jaký vliv mají na lidský mozek – uvažování, paměť, učení a jednání. Odhalení možných negativních dopadů tohoto jevu a nalezení potenciálu jejich každodenního využívání může být dáno do souvislosti s dalším utvářením lidské budoucnosti. Ať je to fakt či idea, všichni se nakonec nějak musí vypořádat s inteligentními, vzájemně propojenými všudypřítomnými prostředími podporovanými kybernetickým světem. Nezáleží na tom, zda se již do světa protkaného digitálním prostorem narodili, či se s ním setkali v průběhu svého života.

> **„Stavíme nový svět, všechno je možné“** 

(Mitchell, c2004)

Dopad moderních technologií vykresluje odlišný způsob myšlení a učení dnešních dětí a mladých lidí oproti předchozím generacím. Americký spisovatel a lektor Marc Prensky ve své práci použil pro rozlišení těchto dvou protipólů dnes již běžně používané termíny „*digitální domorodec*“ a „*digitální přistěhovalec*“ (Prensky, 2001). Digitálního domorodce Prensky vysvětluje jako někoho, kdo se do digitálního světa narodil, bezděčně vnímá a jako houba nasává schopnosti a dovednosti moderních technologií ze svého okolí a automaticky je uplatňuje v běžném životě. Digitální přistěhovalec si naproti tomu musí dovednosti nejprve praktickými cvičeními či memorováním osvojit, aby je mohl využívat. Někteří digitální přistěhovalci se adaptují rychleji, jiným zůstává jistý „*přízvuk*“, kterého se nikdy nezbaví. Zajímavostí je, že každý z nich používá jinou část mozku na stejnou činnost, jak tvrdí Prensky. Velkou roli hraje způsob používání primární paměti (co člověk zná a dokáže na to ihned odpovědět) a sekundární paměti (o čem člověk ví, jak to najít, a odpoví po nalezení odpovědi), které ve své prezentaci o kybernetické společnosti zmiňoval docent Jirovský (Jirovský, 2021). Jak bylo poznamenáno, primární paměť se stále zmenšuje, zato se zvyšuje objem dat v kyberprostoru, který lze využívat pomocí paměti sekundární. Informační záplava tak způsobila rozkol v původním užívání primární a sekundární paměti. Lidský mozek v digitální době více selektuje, které informace je potřeba uložit a které si pamatovat nepotřebuje. Namísto toho si spíše uchovává povědomí o tom, jak se k potřebné informaci rychle dostane. Příkladem může být situace, kdy v mysli pátráme po telefonním čísle na přítele – víme, kde máme kontakt uložen, ale na číslo si nevzpomeneme.

Digitální technologie mění život člověka v různých aspektech a jistě by bylo naivní si myslet, že nemění i způsob fungování jeho mozku. Lidé se v podstatě lépe než většina jiných druhů dokáží již po staletí adaptovat na měnící se svět. Když se rozvinuly informační technologie, jako by se objevil svět paralelní. Lidé jsou kyberprostorem od jeho vzniku přitahováni, stává se postupně životním stylem a rozšířením některých funkcí jejich mozku. Ten na jednu stranu tlumí některé dovednosti, na druhou stranu rozvíjí další – přechází od zapamatování po hledání. Způsob, jak moderní technologie používáme, pozměnil modus lidského myšlení. Internet je zábavou, slouží k přehrávání hudby, ke čtení, k hraní her, ale zahrnuje i společenský život, nákupy, práci a učení, uspokojuje touhu po vědění a sociálním (virtuálním) kontaktu. Svět virtuální částečně vytlačuje a nahrazuje skutečný život (Greenfield, 2016 s.33-40).

Lidský mozek prochází nepřetržitou fyzickou změnou a přetváří se v reakci na vnější podněty, prostředí a zkušenosti (Greenfield, 2016 s.76-78). Když se ohlédneme dále do minulosti, do doby orální kultury v místě, kdy se střetla s vynálezem hláskové abecedy a písma a od orality se posunula ke gramotnosti, najdeme zde určité paralely s přeměnou současného světa stále více využívajícího všudypřítomné technologie – jde mj. o souvislosti s neurofyziologickými změnami v lidské mysli. V orální kultuře se slova omezovala pouze na zvuk a neovlivňovala jen způsob vyjadřování, ale i myšlenkové procesy. Lidé více využívali své vzpomínky, protože neměli přístup k informacím tak snadno jako dnes. Na zapamatování se používaly různé techniky memorování a až s rozvojem písma vznikaly podpůrné seznamy a rejstříky a s nimi i změna uvažování (Ong, 2006 s.36-43).

Pokud se na lidskou paměť zaměříme z obecného hlediska, lze pozorovat, že po nástupu moderních technologií začala v některých oblastech mírně ztrácet na významnosti. Důvodem se stala informační exploze přinášející ohromný objem cirkulujících dat a informací. Neexistuje lidská paměť, která by všechny informace dokázala pojmout a využít bez další informační opory. Paměť neměla jinou možnost, než se začít opět měnit. Jak je řečeno výše, určila si, která data si zapamatovat, a zároveň se naučila novou dovednost – rychlé vyhledání dat, jejich zpracování a vyhodnocení (Greenfield, 2016 s.41-51).

V odborné literatuře se lze dočíst, že psychologické a sociální aspekty má i používání mobilních telefonů a sociálních sítí. V obou případech užívání těchto technologií jde o exponenciální růst. Mobilní telefon je zrovna jedním z přístrojů, který se stal součástí lidských těl, je malou kanceláří, rádcem, komunikačním prostředkem, spojením s celým světem. Mozek dokonce změnil způsob, jakým řídí ruku lidí, kteří mobilní telefony používají – v reakci na nový způsob používání prstů se oblast mozku řídící palce významně rozšířila (Gindrat et al, 2015).

Kolem sociálních sítí existuje stále řada otazníků. To, jak lidé komunikují a jsou navzájem v sociální interakci, se spontánně mění. Způsobů, jakým sociální sítě ovlivňují myšlení a chování lidí, může být několik. Určitá anonymita v kybersvětě odbourává zábrany, strach, nejistotu a plachost a lidské myšlení se mění v přímém přenosu. Lidé jsou schopni o sobě prozradit velké množství osobních informací a vůbec nepřemýšlí o možném nebezpečí. Mění se způsob chování vůči ostatním, většinou spíše v negativní. Navíc při nepřímé osobní interakci běžně nedochází k základní neverbální komunikaci – k očnímu kontaktu, modulaci hlasu a nemůže být dostatečně vnímána řeč těla. Každodenní užívání internetu, čtení a psaní krátkých zpráv způsobilo, že je zvláště pro digitální domorodce obtížnější se soustředit na čtení delších textů, porozumět jim a absorbovat je. Všechny tyto případy vyžadují modifikaci některých funkcí mozku (Greenfield, 2016 s.52-62). K tomu více ve druhé části článku.

Neurovědecké výzkumy ukazují, že rozsáhlé používání internetu a časté vstupy do kyberprostoru mohou lidské mozky změnit i fyzicky. Lidská mysl je každý den konfrontována s novými myšlenkami a plány. Mozek se mění a s každým novým úkolem se otevřou „*nové nervové dráhy, které dávají pokyn lidským tělům*“. Schopnost mozku měnit se učením se objevuje v jakémkoli věku. Nervové dráhy se vytvářejí v případě, že se člověk naučil něco nového. Stejná spojení ale mohou být i zničena – selhání paměti člověka se může projevit například zapomenutím jména jiné osoby. Studie ukazují, že čím více času lidé tráví na internetu, tím více si zvykají na rychlé zpracování zjednodušených úryvků informací a mají problém vrátit se k delším tištěným textům (Michelon, 2008). Jak se krok za krokem vrátit k hluboké a soustředěné četbě tištěných knih, řeší například americká neuroložka Maryanne Wolfová ve své knize Čtenáři, vrať se, v níž „*shrnuje dosavadní vědecké poznání o vlivu digitálních médií na proces čtení a lidský mozek*“ (Wolf, 2020).

> **„Používej to, nebo o to přijdeš“**

(Wolf, 2020 s.72)

Pro pochopení toho, jak mohou digitální technologie zanechat fyzické stopy na lidském mozku a posunout jeho myšlení, je potřeba pochopit, jak mozek funguje. Zjednodušenou definici tohoto procesu lze převzít od Greenfieldové, která popisuje mozek jako komplexní organizaci, „*kde vznikající hierarchii stále složitějších vrstev sítí neuronů nakonec tvoří zvláštní makrostrukturu mozku. Všechny oblasti mozku se nakonec vzájemně propojí, a to i na velké vzdálenosti, prostřednictvím nervových drah, které fungují podobně jako telefonní linky a umožňují nepřetržitý dialog po celém mozku*“ (Greenfield, 2016 s.67). Žádná oblast mozku nemá samostatnou úlohu, ale funguje na principu „*společné práce*“, která vede k celkové finální funkci všech částí. Tyto procesy v mozku nesou informaci o lidském vnímání světa. Bryan Kolb, odborník na problematiku vývoje mozku, téma shrnul takto: „*Cokoliv, co mění náš mozek, mění i to, kým budeme. Náš mozek neformují pouze naše geny; je utvářen celoživotními zkušenostmi. Zkušenosti mění mozkovou činnost, což zapříčiní změnu exprese genu. Jakékoliv změny v chování, které vidíme, odrážejí změny v mozku*“ (Kolb & Gibb, 2011).

Jaká jsou pozitiva a jaký negativní dopad má používání digitálních technologií na funkci mozku a lidské myšlení, není příliš zřejmé, jelikož mezi oběma póly je velmi tenká hranice. Navíc jinak je situace vnímána u digitálních domorodců a jinak u digitálních přistěhovalců. Greenfieldová ve své práci zmiňuje výsledky průzkumu Ofcomu (pozn. britskou vládou schválený regulační a soutěžní úřad pro vysílání, telekomunikaci a poštu (Ofcom, 2021)), který se zabýval vztahy a sociální interakcí mezi přáteli a rodinou. Výzkum, který Ofcom provedl a publikoval v červenci 2012, zmiňuje úpadek verbální komunikace po telefonu nebo při osobnímu setkání, kdy jen 63 % lidí je denně v osobní interakci se svými přáteli nebo rodinou. Digitální domorodci preferují komunikaci pomocí rychlých zpráv (v roce 2012 bylo uváděno, že takto komunikuje 96 % mladých lidí) (Greenfield, 2016 s.138). Bylo zjištěno, že prostřednictvím této komunikace nedochází k dostatečné emocionální podpoře – namísto řeči těla, modality hlasu a fyzického kontaktu jsou prostředkem vyjádření slova bez emocí. Vyvstává tak otázka, zda paralelní kyberprostor může být schopný zničit skutečnou neverbální komunikaci, v níž pak lidé nebudou mít dostatečně osvojeny dovednosti lidské interakce. Digitální domorodci, kteří v tomto světě uvíznou, mohou mít problém komunikovat tváří v tvář a nepřekonatelnou překážkou se pro ně může stát i pohled do očí druhé osoby. Realita se postupně mění ve svět, kde již dnes někteří vnímají propojení s vnějším světem jako nepříjemný pocit z přímého osobního střetnutí a kde je osobní identita stále více definována uznáním ze strany virtuálního publika sociálních sítí (Greenfield, 2016 s.139,256).

Na druhou stranu kyberprostor nabízí i místo pro rozvoj kognitivních funkcí mozku – moderní technologie lze použít ke vzdělávacím účelům a zvyšování lidské gramotnosti. Kromě obecnějších aktivit pro efektivní získávání, třídění a zpracovávání informací dochází pomocí různých technik v souvislosti s digitálními technologiemi k možnému využívání různých produktů a médií pro trénink mozku. Lze jejich pomocí „*zlepšit uvažování, paměť, plánování, vizuálně-prostorové dovednosti a pozornost*“ (Greenfield, 2016 s.225). K těmto procvičováním mohou sloužit např. videohry, které vedle procvičování mozku poskytují i zážitek, ale i osvojení si schopnosti digitálního čtení, které formováním dvojjazyčného mozku (digitální média a tištěný text) dokáže přepínat mezi různými kódy. Zejména digitální domorodci, u nichž je dvojjazyčný mozek dostatečně podporován, v tomto směru dokáží pro konkrétní příležitost ke čtení a myšlení aplikovat patřičný režim (např. rychlý a lehký režim pro čtení e-mailu a hluboké čtení pro tištěný text) (Wolf, 2020 s.192).

## Závěr

Moderní technologie nabízejí neuvěřitelné možnosti pro práci, zábavu i sociální interakci. Známe ale dobře jejich cenu? Stojíme za hranicí nové éry s kořeny pevně zahloubenými do virtuálního prostoru, který přináší neustálé změny do našeho světa. Automatizace, umělá inteligence a robotika – to vše mění naše životy. Digitální narušení však může jít mnohem dále, než si dokážeme uvědomit. Technologie umožňují lidem z celého světa být virtuálně na jakémkoliv místě a v podstatě ihned se spojit s osobou, na niž pomyslíme. A přesto zůstáváme nohama na zemi a v prázdných místnostech. Změna, kterou sami na sobě příliš nevnímáme a jíž povětšinou nevěnujeme pozornost, probíhá v našem mozku, ovlivňuje naše myšlení a kreativitu.

Jako krajní příklad bych na závěr ráda citovala pasáž z knihy Susan Greenfieldové (Greenfield, 2016 s. 257-258): 

> „*Tak to jsme my, protloukáme se davy, ale ty nás vůbec nevnímají. Alespoň v jedné ruce držíme něco k snědku a do ucha se nám line neutuchající proud nejspíše hudby, případně nahraných verbálních textových zpráv či možná informací o tom, kde si můžeme koupit nejnovější zboží, které, jak ukázala naše dosavadní historie brouzdání, je pro nás přesně to pravé. Kyberprostor se již neomezuje na dvojrozměrnou obrazovku, ale roztahuje se do třech dimenzí, čímž transformuje realitu. Náš svět připomíná spíše bublinu. Venku kolem nás chodí jiní lidé, ale chrání nás před nimi průhledný štít zahrnující náš virtuální prostor, naši novou dimenzi. Můžeme se dotýkat různých věcí a přivonět k nim, můžeme je slyšet i vidět je, ale nikdy nejsme sami, nikdy nejsme nezávislí. Vždy máme onen hlas v uchu, našeho nejlepšího přítele, který působí jako prostředník, a proto nás paradoxně zároveň ode všech a všeho ostatního vzdaluje v momentě, kdy nás spojí. Nebudeme příliš tušit, kdo jsme, nebudeme mít představu o minulosti ani budoucnosti, jen o jednolitých atomizovaných okamžicích. […] Jakomalé děti budeme ochotni poslouchat na slovo a přizpůsobovat se, neboť se adaptujeme na svět, kde očekáváme neustálé uznání od ostatních. […] K tomuto stírání hranice mezi vlastním já a vnějším světem přibude ještě stírání mezi skutečností a fantazií. Protože již nebudeme používat své smysly, ale ve všem nám bude pomáhat a asistovat náš nejlepší kyberpřítel, bude hranice reality díky pokroku v biotechnologii čím dál rozmazanější, stejně jako náš ambivalentní generační status.*“

 
Samozřejmě jde o poněkud extrémní scénář a „*za vlasy přitažené*“ vyjádření vidiny budoucnosti lidstva.  Zamysleme se ovšem nad tím, jak je právě dnes hranice mezi lidskou bytostí a „*kyberorganismem*“ tenká a jakou cestu dokáže ujít do zítřka.

## Zdroje

Gindrat, A. -D., Chytiris, M., Balerna, M., Rouiller, E.  M., & Ghosh, A. (2015). Use-Dependent Cortical Processing from Fingertips in Touchscreen Phone Users [Online]. Current Biology, 25(1), 109-116. https://doi.org/10.1016/j.cub.2014.11.026

Greenfield, S. (2016). Změna myšlení: jak se mění naše mozky pod vlivem digitálních technologií. V Brně: BizBooks.

JIROVSKÝ, V. (2021, March 9). Kybernetická společnost (8. 3. 2021) [Online]. Retrieved July 28, 2021, from https://www.youtube.com/watch?v=3kkLYmIV3sg&list=PLdzensQPEAPOkMAVMoJuhbV43UNizW7G2&index=2

KOLB, B., & GIBB, R. (2011). Brain plasticity and behaviour in the developing brain [Online]. Journal Of The Canadian Academy Of Child And Adolescent Psychiatry, 20(4), 256-267. Retrieved from https://www.ncbi.nlm.nih.gov/pmc/articles/PMC3222570/

MICHELON, P. (2008). Brain plasticity: how learning changes your brain [Online]. Retrieved from https://sharpbrains.com/blog/2008/02/26/brain-plasticity-how-learning-changes-your-brain/

Mitchell, W. J. (c2004). E-topia: život ve městě trochu jinak. Praha: Zlatý řez.

Ong, W. J. (2006). Technologizace slova: mluvená a psaná řeč. Praha: Karolinum.

Prensky, M. (2001). Digital Natives, Digital Immigrants Part 1 [Online]. On The Horizon, 9(5), 1-6. https://doi.org/10.1108/10748120110424816

Wolf, M. (2020). Čtenáři, vrať se: mozek a čtení v digitálním světě. Brno: Host.

Ofcom [Online]. (2001-). Retrieved from https://en.wikipedia.org/wiki/Ofcom