# (2-kap) Internet bezpečný seniorům

Autorka: Tereza Vacková

## Úvod
Cílem této práce je určité ucelení tématu seniorů využívajících internet a zaměření se na vybrané nástrahy internetu, které ztěžují seniorům využívání internetu a jsou pro ně hrozbou, dále je na místě osvětlit i jednoduché kroky pro jejich prevenci.
Senioři jsou jednou z nejpočetnějších skupin naší populace a tato skupina se díky prodlužování průměrné délky života nadále zvětšuje. Světová zdravotnická organizace uvádí, že mezi lety 2015 a 2050 se zvýší procento populace starší 60 let z 12% na 22%. (WHO, 2018) Ti senioři, kteří se pohybují na internetu a nejsou dostatečně digitálně a informačně gramotní, se nevystavují rizikům internetu samotní. Svým chováním vystavují rizikům internetu i další nezkušené uživatele. A tímto způsobem se dá například u dezinformací a hoaxů snadno a efektivně manipulovat a ovlivňovat opravdu početnou skupinou lidí. Proto je nesmírně důležité, aby byla v dnešní době digitálních technologií pro tuto skupinu zajištěna prevence proti léčkám, které jim na internetu hrozí a tím zaručena internetová bezpečnost, ale také pravdivost a věrohodnost informací nejen pro ně, ale po všechny uživatele internetu.
První část seminární práce definuje *„kdo je senior“* pro potřeby této práce a nastiňuje problematiku přesné definice tohoto termínu.
Druhá část této práce se v krátkosti dotýká volného času, který senioři na internetu tráví a definuje velmi podstatné termíny související s celou touto problematikou - digitální propast a informační gramotnost.
Třetí kapitola se jmenuje *„Bezpečnost na internetu“* a věnuje se třem vybraným hrozbám, které seniorům znepříjemňují pobyt na internetu - podvodům při nakupování, phishingu a fake news spolu s hoaxy. Spolu s jejich popisem obsahuje třetí část také rady, jak tyto nekalé praktiky odhalit.
Poslední čtvrtá část se krátce věnuje tématu vzdělávání a zdokonalování seniorských znalostí v oblasti digitálních technologií.

## Kdo je senior?
Důležité pro pochopení tématu je stanovení si definic. Bohužel při vyhledávání termínu „senior“ uvádí každý zdroj odlišné formulace a věkové vymezení. Pro potřeby této práce budeme věkovou hranici člověka - seniora chápat vzhledem k ukončení ekonomické aktivity, tedy odchodu do důchodu. Důchodový věk se počítá s pomocí demografických prognóz, a jelikož se průměrná délka života člověka prodlužuje, prodlužuje se i věk odchodu do penze.  V České republice je aktuálně hranice důchodového věku dovršení 65 let. (Hovorková, 2019) Jelikož věková kategorie 65 let a výše a i její další případné rozdělení vychází z data narození, jedná se o věk kalendářní, který však nenapovídá nic o fyzickém či psychickém zdraví člověka, které je v definici slova senior neméně podstatné. Mimo fyzickou a duševní kondici a věk, se senioři liší také rozdílnou ekonomickou situací, vzděláním, sociálním statutem, životním stylem, kreativitou, společenskou angažovaností, atd. (Houšková, 2017) Tyto poznatky dokládají, že samotné zařazení do věkové kategorie nestačí a rozhodně nejsou rozhodující. Podstatný je celkový obraz utvořený ze všech aspektů života seniora.

## Senioři a internet
Ke všem různým aktivitám, které senioři ve svém volném čase vykonávají, se u stále většího počtu lidí právě nad 65 let přidává i využívání internetu. Počet seniorů, kteří internet využívá, se tedy každým rokem navyšuje, v roce 2015 využívalo internet 28,4 % seniorů, v roce 2020 to bylo již 40,3 % a tento trend bude jistě stále růst. Internet je seniory využíván k různým činnostem, především ale k vyhledávání informací o zdraví (31,3 %) a zpravodajství (35,5 %) nebo k zasílání e-mailů (33,8 %). Na vzestupu v počtu uživatelů starších 65 let je i využívání internetového bankovnictví, internetových nákupů či sociálních sítí. (ČSÚ, 2020)

### Digitální propast
Pojem digitální propast neboli „digital divide“ popisuje rozdělení v oblasti využívání digitálních technologií na jejich uživatele a na ty, kterým něco v jejich využívání brání.Digitální propast vzniká dle van Dijka a Hackera ze 4 důvodů, prvním z nich je nedostatek základních digitálních zkušeností, což je způsobeno nízkým zájmem, strachem či odmítáním technologií. Druhým důvodem je nedostatek materiálních prostředků pro pořízení digitálních technologií. Třetím důvodem je nedostatek digitálních dovedností. Tento problém je způsoben nedostatečnou sociální podporou a vstřícností k uživatelům nebo nedostatečným vzděláním v oblasti digitálních technologií. Posledním, čtvrtým důvodem je nevyužívání nebo nedostatek příležitostí pro využívání digitálních technologií. (van Dijk a Hacker, 2003, s. 315-316)
Případ, kdy je rozdíl mezi těmi, kteří mají k digitálním technologiím přístup a těmi, kteří k nim přístup nemají, se nazývá primární digitální propast. Ta se týká především těch seniorů, kteří nemají dostatek financí pro samotné pořízení digitálních prostředků. Žádnou roli tudíž nehraje věk, nýbrž ekonomická situace seniora.
Sekundární digitální propast, která postupně nahradila tu primární, se vyznačuje problémem v samotném využívání technologií. Není to však chápáno ve smyslu základních počítačových dovedností, ale spíše jako schopnost orientace v široké nabídce a počítačové bezpečnosti, vyhledávání informací a ovládání základních online úkonů, mezi které patří např. internetové bankovnictví, nakupování přes internet, online vzdělávání, apod. „Sekundární digitální propast se tedy vytváří mezi skupinami lidí, kteří přístup k technologiím mají a vlastní je, nicméně jejich dovednosti využití jsou diametrálně odlišné.“  (Zadražilová, 2017, s. 104-105)
Další předpokládaná úroveň, tzv. terciální digitální propast, není ještě dostatečně prozkoumaná a chybí o ní dostatek relevantní literatury, avšak už teď je vnímaná z několika možných hledisek. Prvním příkladem je vnímání terciální digitální propasti z hlediska toho, jakým způsobem člověk dokáže aplikovat výhody internetu a technologií do svého offline života. Tuto studii provedli vědci Alexander Van Deursen a Ellen Hesper. Druhým příkladem je vnímání terciální digitální propasti ve spojitosti s omezením svobodného přístupu k informacím, cenzuře internetu, blokování přístupu k internetu, kterou ve své diplomové práci představila Jana Piskurová. (Zadražilová, 2019, s. 19-20)
V České republice problém primární digitální propasti u seniorů již mizí. V roce 2020 využívá internet, jak je výše zmíněno, více než 40 % seniorů a již 39,9 % domácností osob starších 65 let vlastní počítač nebo tablet. (ČSÚ, 2020) Dostupnost internetu přestává být tak závažným problémem i z toho důvodu, že je možné se k němu dostat například pomocí veřejně dostupného připojení.
Problémem tedy zůstává digitální propast sekundární, která nejvíce trápí právě ty seniory, kteří s moderními technologiemi a internetem mnohdy přišli do styku až v pozdním věku, na rozdíl od mladších ročníků. Proto je nanejvýš nutné cílit na tuto věkovou skupinu programy, které jim zajistí vzdělání v oblasti informační nebo digitální gramotnosti. (Zadražilová, 2019, s. 21-22)

Digitální gramotnost je soubor určitých digitálních kompetencí, které uživatel potřebuje k využívání digitálních technologií. Digitálně gramotný člověk pak může tyto technologie kdykoliv bezpečně, sebejistě, kriticky a tvořivě využívat. (NÚV, 2021)
Informační gramotnost je podle TDKIV „schopnost jedince identifikovat informační potřebu, vyhledat informace, zhodnotit je, zpracovat a efektivně využít.“ (Švejda a Planková, 2003)

## Bezpečnost na internetu
„Internet jako takový je bezpečný, nebezpeční jsou na něm jen lidé“ (Kožíšek a Písecký, 2016, s. 36)
Vzhledem k tomu, že počet seniorů, kteří využívají internet, bude stále narůstat, je podstatné znát nástrahy, které na ně mohou na internetu číhat a to hlavně z toho důvodu, že patří v online prostředí mezi jednu z nejohroženějších skupin uživatelů. „Důvodem může být neznalost či podcenění rizik při aktivitách na internetu, stejně jako přílišná důvěřivost v informace, získané od osob, kterým důvěřují a které si dále neprověřují.“ (Vojtěchovská, 2020, s. 19)

### Podvody při nakupování
Nakupování přes internet se těší velikému rozmachu, čemuž přispěla i pandemie koronaviru. ČSÚ uvádí, že v roce 2019 nakoupilo na internetu 8,1 % seniorů nad 65 let, v rozmezí 3 měsíců, alespoň jednou. V roce 2020 to bylo již 14,9 %. (ČSÚ, 2020) Vzhledem k takovému nárůstu uživatelů internetových nákupů z řad seniorů a k nedostatečném povědomí o bezpečném nakupování je toto téma opravdu důležité, jelikož prevence v tomto odvětví může pomoci zamezit páchání trestného činu podvodu. Podle definice trestního zákoníku spáchá trestný čin podvodu ten, „kdo sebe nebo jiného obohatí tím, že uvede někoho v omyl, využije něčího omylu nebo zamlčí podstatné skutečnosti, a způsobí tak na cizím majetku škodu nikoli nepatrnou“. (Zákon č. 40/2009 Sb., § 209) Díky rozmachu internetu došlo ke zvýšení výskytu podvodů, k čemu dopomáhá i pocit anonymity, které online prostředí navozuje, nebo také skoro neomezený počet uživatelů, kteří podvod včas neodhalí. V oblasti podvodů při nakupování jde především o podvodné e-shopy a podvody na inzertních nebo aukčních službách. (Kožíšek a Písecký, 2016, s. 111)„Desatero bezpečného nakupování na internetu“ uvedené v publikaci Bezpečně n@ internetu je výborným rádcem pro odhalování podvodů při online nakupování. Obsahuje následující rady:

1. Prověřte si internetového prodejce.
2. U neznámých obchodníků neplaťte za zboží předem a volte možnosti platby na dobírku.
3. Vyhledejte si všechny dostupné informace o výrobku.
4. Vyhledejte recenze na obchodníka.
5. Srovnejte si ceny zboží na internetu.
6. Můžete reklamovat do 30 dní.
7. Neexperimentujte.
8. Pokud je to možné, tak volte osobní předání zboží.
9. Sledujte www adresu obchodu.
10. Nezadávejte více údajů, než musíte. (Kožíšek a Písecký, 2016, s. 119-120)

### Phishing
Jak vyplývá z výzkumu ***Starci na netu***, senioři mnohem častěji než jiné věkové skupiny reagují na e-maily od své bankovní instituce, tudíž jsou velmi ohroženou skupinou, na kterou mohou být cíleny útoky vykazující znaky phishingu. (Kopecký a kol., 2018, s. 18) Špatná zkušenost může způsobovat nechuť seniorů nadále se vzdělávat a seznamovat s digitálními technologiemi a tím prohlubovat sekundární digitální propast.„Phishing je podvodné jednání s cílem vylákat vaše osobní data jako např. čísla kreditních karet, hesla a další důležité údaje. Dá se také popsat jako krádež identity nebo jako typ sociálního inženýrství.“ (Bezpečný internet, 2021)Phishing funguje na základě rozesílání podvodných zpráv, které přicházejí od zdánlivě věrohodně vypadajícího odesílatele, kterému většinou oběť phishingu důvěřuje. Jde například o banku poškozeného, nebo třeba sociální síť, kterou využívá. Toto podvodné jednání spoléhá na odkazy v daných zprávách, díky kterým se po otevření obvykle nainstaluje spyware nebo se snaží oběť zmást pro účely získání citlivých informací. (Bezpečný internet, 2021)
Obrana proti phishingu je především ignorování doručených zpráv, na místě je opatrnost při přihlašování a registrování, pro které by měl uživatel využít oficiálních stránek. Dále je doporučeno využití zabezpečeného spojení, pravidelně aktualizovat operační systém, firewall a antivirový program. Některé nepovedené formy phishingu jsou rozpoznatelné na první pohled, nejsou věrohodné, obsahují chyby. (Bezpečný internet, 2021)

### Fake news a dezinformace, hoax
Vzhledem k tomu, že většina seniorů využívá internet z velké části k vyhledávání zpravodajství nebo ke komunikaci přes e-mail, je tato skupina uživatelů vystavena fake news a často jim také podlehnou. Jejich zvýšená náchylnost k fake news může být způsobena vícero faktory, jedním z nich je výše zmíněná nižší úroveň digitální gramotnosti, ale také gramotnosti mediální.Fake news je nejčastěji definován jako „úmyslně nepravdivé nebo zavádějící informace, které se objevují v médiích a na sociálních sítích“. Fake news je jen jiný název pro dezinformace. Problémem fake news je to, že její autor si dal za cíl ovlivnit či zmanipulovat příjemce zprávy, kterým může být kdokoliv. Někdo by si mohl dezinformace zaměnit s pojmem misinformace, česky fáma. V obou případech jde o nepravdivou či zavádějící zprávu, avšak v případě fámy je šířena bez vědomí toho, že jde o lež. (Gregor a Vejvodová, 2018, s. 8)
Za hoax je označována poplašná zpráva s naléhavým sdělením, která se šíří řetězově pomocí sociálních sítí a e-mailu. Typickým znakem je pocit urgentnosti zprávy, odkazování na důvěryhodné zdroje, nebo naopak zjištění, která autority a média tají, v neposlední řadě nabádají příjemce k dalšímu šíření takové zprávy. (Pajgrtová, 2020, s. 14)
K odhalení falešných zpráv by mohla pomoci příručka od vzdělávací organizace ***Jeden svět na školách***, která obsahuje těchto pět základních otázek, které by si měl každý položit při čtení mediálního obsahu:
• Kdo je autorem nebo tvůrcem sdělení?
• Co je obsahem sdělení?
• Které cílové skupině je sdělení určeno?
• Jak se sdělení snaží upoutat mou pozornost?
• Proč bylo sdělení vytvořeno? (Gregor a Vejvodová, 2018, s. 126)

## Možnosti vzdělávání
Vojtěchovská vidí největší potenciál při vzdělávání seniorů v oblastech jako informační technologie, práce s výpočetní technikou a orientace v online prostředí v mezigeneračním učení. Dalším benefitem mezigeneračního učení je možnost zlepšení sociálních vazeb seniorů, což má příznivé účinky na jejich psychickou pohodu. (Vojtěchovská, 2021)
Mezi další možnosti vzdělávání se řadí např.:
• Univerzity třetího věku (U3V)
• Virtuální Univerzita třetího věku (VU3V)
• Akademie třetího věku (A3V)
• přednáškové tematické cykly, jednorázové vzdělávací aktivity
• kurzy
Všechny výše zmíněné možnosti vzdělávání může v obci pro seniora zprostředkovávat knihovna, která již dávno není vnímána jen jako instituce podporující formální vzdělávání, ale také jako instituce napomáhající k neformálnímu vzdělávání obyvatel. (Mazurová a Houšková, 2016, s. 37-40)

### Elpida
***Elpida*** je jednou z organizací která se pomoci seniorům v oblasti digitálních technologií věnuje. Uspořádává tzv. Akademie po seniory, mezi níž patří také ***Počítačová akademie Elpida***. Pod touto počítačovou akademií se ukývá nespočet kurzů, které se zabývají tématy ze světa technologií a internetu. Senioři se zde mohou přihlásit na kurzy pro úplné začátečníky i pokročilé. ***Elpida*** nabízí jak několikahodinové kurzy, které obsáhnou celé téma, tak také jednorázové semináře, obojí se uskutečňuje buď on-line nebo osobně. Nabídka kurzů se obměňuje a ty právě aktuální lze vyhledat přímo na webových stánkách ***Elpidy***. Vzhledem k internetové bezpečnosti by měl být vyzdvihnut kurz s názvem *Bezpečný internet on-line - www s přehledem a bez rizik*. Tento kurz seznamuje seniory obecně s tím, co je to internet, s hlavními druhy ohrožení na internetu a s tím, jak se jim bránit. Osvětluje také problematiku počítačových virů a představuje fungování antivirových programů. Nechybí ani zásady chování na internetu, pod což spadá také vytvoření bezpečného hesla a následné zacházení s ním. Cena kurzu je 150 Kč za 90 minut a pobíhá on-line. (Elpida, 2021)

## Závěr
Cílem této práce bylo ucelení tématu seniorů využívajících internet a zaměření se na vybrané hrozby, které ztěžují seniorům jeho využívání. Z práce vyplývá, že hrozby na internetu jsou stále aktuální a je potřeba proti nim bojovat. Je potřeba snažit se překlenout sekundární digitální propast pomocí edukace seniorů v oblasti digitální a informační gramotnosti. Tato edukace může seniorům pomoci hrozby rozpoznávat a eliminovat a díky tomu i využívat internet s větší jistotou a beze strachu.Závěrem práce je nutno dodat, že jistě nepokryla všechny hrozby, které na seniory na internetu číhají, ať už jde o jiné podoby fake news, se kterými přijdou senioři do styku, nebo například o určitou formu kyberšikany a nebo o jiné formy podvodů, které se snaží využít nejisté uživatele internetu z řad seniorů. Dále by bylo vhodné zaměřit svou pozornost na podrobné zmapování možností vzdělávání v oblasti informační a digitální gramotnosti.

## Zdroje
Bezpečný internet. Bezpečný internet: Rady pro bezpečnost na internetu [Online]. Retrieved May 28, 2021, from [http://www.bezpecnyinternet.cz/](http://www.bezpecnyinternet.cz/)

Český statistický úřad. (2020). Využívání informačních a komunikačních technologií v domácnostech a mezi jednotlivci [Online]. Praha: Český statistický úřad. Retrieved from https://www.czso.cz/documents/10180/122362692/06200420.pdf/d203b0fc-50c5-4763-ae5c-4ad5d2a8e2fd?version=1.3

Elpida. Akademie pro seniory [Online]. Retrieved from https://www.elpida.cz/aktivity-centra-elpida

Gregor, M., & Vejvodová, P. (2018). Nejlepší kniha o fake news, dezinformacích a manipulacích!!! [Online]. Brno: CPress.

Houšková, Z. (2017). Senioři a knihovny [Online]. Duha: Informace O Knihách A Knihovnách Z Moravy, 31(4). Retrieved from https://duha.mzk.cz/clanky/seniori-knihovny

Hovorková, K. Penze se mladým vzdaluje, krizi řeší celá EU. Česko však stárne rychleji než ostatní [Online]. Retrieved from https://zpravy.aktualne.cz/finance/v-petasedesati-i-pozdeji-v-kolik-letech-se-ve-svete-chodi-do/r~f1fb970cc5a411e98aa4ac1f6b220ee8/

Kopecký, K., Szotkowski, R., Kožíšek, M., & Kasáčková, J. (2018). Starci na netu: výzkumná zpráva [Online]. Olomouc. Retrieved from https://www.e-bezpeci.cz/index.php/ke-stazeni/vyzkumne-zpravy/102-starci-na-netu-2017-2018/file

Kožíšek, M., & Písecký, V. (2016). Bezpečně n@ internetu: průvodce chováním ve světě online. Praha: Grada Publishing.

Mazurová, H., & Houšková, Z. (Eds.). (2016). Rovný přístup: knihovna přátelská k seniorům : metodická příručka pro práci knihoven se seniory. Praha: Národní knihovna České republiky - Knihovnický institut.

Národní ústav pro vzdělávání. (2021, January 20). Stručné vymezení digitální gramotnosti a informatického myšlení [Online]. Retrieved from http://www.nuv.cz/t/strucne-vymezeni-digitalni-gramotnosti-a-informatickeho

Pajgrtová, A. (2020). Senioři v době fake news (Diplomová práce). Praha.

Švejda, J., & Planková, J. (2003-). Informační gramotnost [Online]. Retrieved from https://aleph.nkp.cz/F/DS4QBYJEN6P1M3XBUCQ6ICY8KPM141RMF9SYJQ8A8CG15KJ3BD-52405?func=full-set-set&set_number=207626&set_entry=000002&format=999#tail

van Dijk, J., & Hacker, K. (2003). The Digital Divide as a Complex and Dynamic Phenomenon [Online]. The Information Society, 19(4), 315-326. https://doi.org/10.1080/01972240309487

Vojtěchovská, P. (2020). Senioři a využívání plateb na internetu (bakalářská práce). Praha.

WHO. (2018). Ageing and health [Online]. Retrieved from https://www.who.int/news-room/fact-sheets/detail/ageing-and-health

Zadražilová, I. Potřeby seniorů při práci s internetem - výsledky kvalitativního šetření [Online]. Proinflow: Časopis Pro Informační Vědy, 2017(9), 103-119. Retrieved from https://www.phil.muni.cz/journals/index.php/proinflow/article/view/2017-2-6/1905

Zadražilová, I. (2019). Senioři a problematika digitální propasti (Dizertační práce). Praha.

Zákon č. 40/2009 Sb., trestní zákoník, 2009 Sbírka zákonů §. Retrieved from https://www.zakonyprolidi.cz/cs/2009-40/zneni-20210526
