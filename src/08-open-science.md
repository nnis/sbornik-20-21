# Open Science a její implementace v knihovnách 

Autorka: Denisa Šourková 

## Úvod

Seminární práce Open Science (OS) a její implementace v knihovnách se zaměřuje na **otevřený přístup k vědeckým informacím**. Konkrétně se zabývá hnutím **Open science** *(otevřená věda)*, které dostupnost aktuálního výzkumu umožňuje a usnadňuje. 

V současné době se objevují různé pokusy o podporu a propagaci otevřené vědy, a to prostřednictvím šíření povědomí a jejím zaváděním do praxe. Z toho důvodu dochází často k implementaci otevřené vědy v organizacích, jež se zabývají výzkumem. 

Mezi tyto instituce jsou řazeny mimo jiné i knihovny, které se obvykle snaží o rozvoj a zvyšování povědomí o Open Science. Aby však mohly poskytovat otevřený přístup k vědeckým informacím široké veřejnosti, musí splňovat některé podmínky. 

Cílem je zejména představit hnutí Open Science a zaměřit se na současné zavádění otevřeného přístupu k vědeckým informacím v českých knihovnách.  Vše je nakonec uvedeno na příkladu Univerzity Karlovy, která zřizuje *Centrum pro podporu Open Science ve spolupráci s Ústřední knihovnou UK*.

Práce volně navazuje na přednášku Terezy Simandlové o Open Science v prostředí akademických knihoven, nová výzva a také příležitosti, která se konala v předmětu Informační pondělky na FF UK 7.12. 2020. 
 
## Specifikace Open Science

Open science v českém jazyce znamená otevřená věda nebo přístup k vědeckým informacím. Někdy se však mohou objevit i jiné názvy jako **Open Scholarship** nebo **Open Research**, ale jejich význam zůstává stejný. V této práci bude především využíván termín Open Science, popřípadě jeho zkratka *OS*. Pojem se dá vyjádřit mnoha různými definicemi, ale zjednodušeně ho lze vysvětlit například jako proces umožňující široké veřejnosti snadnější dostupnost k odborným poznatkům. Mezi uživatele může patřit kdokoli, ať jsou to neprofesionálové nebo odborníci, kterým sdílení výsledků napomáhá především k lepší komunikaci, výzkumu a hodnocení. Tento moderní postup získávání znalostí je zajištěn prostřednictvím online nástrojů, popřípadě digitálních technologií. Uživatel se pak může dostat zejména k *publikacím (Open Access), datům (Open Data), metodikám (Open Methods), zdrojovým kódům (Open Source), recenzním řízením (Open Peer Review), vzdělávacím materiálům (Open Education), alternativním metrikám hodnocení (Alternative Metrics)* a jiným primárním nebo sekundárním zdrojům. Největším přínosem OS je **dostupnost** vědeckých informací, jejich **udržitelnost**, **transparentnost**, **reprodukovatelnost**, jež zajišťuje více odborných výsledků, rozvíjející se spolupráce a efektivnější šíření vědeckých výstupů. Otevřený přístup se v nedávné době také urychlil i posunul zejména v důsledku coronavirové pandemie, kdy mnoho dokumentů bylo alespoň na chvíli zveřejněno pro studijní a jiné účely (Hnátková, 2020).  

![](https://i.imgur.com/MXhinpl.jpg)

Obr.: Open Science fasety, zdroj: https://www.fosteropenscience.eu/content/what-open-science-introduction

Obecně platí, že výzkumná data a další výzkumné procesy by měly být volně dostupné. Zároveň je důležité, aby splňovaly podmínky jako opětovné využití, reprodukci, redistribuci nebo *fair-use*. Důraz se klade i na neustálé vylepšování jejich úrovně. (Open Science Training Handbook, 2018). 

OS je založena na množství zásad, některé z nich byly definovány v různých koncepcích, jako například v *Berlínské deklaraci, Budapešťské iniciativě nebo prohlášení z Bethesdy*. Zmínka o **Budapešťské iniciativě otevřeného přístupu** poprvé zazněla v roce 2002 na budapešťském setkání. Jejím hlavním cílem zejména bylo zajištění finančních prostředků na přeměnu ekonomického modelu již stávajících, ale také i zcela nových časopisů. 

Další a zároveň jednou z prvních iniciativ vztahující se k otevřenému přístupu v USA bylo **Prohlášení o otevřeném přístupu k publikování z Bethesedy**. Vzniklo v roce 2003 při setkání odborníků na zveřejňování vědeckých i odborných informací. Prohlášení se zabývalo vytvořením nejefektivnějšího možného postupu pro šíření zásad o rychlém a otevřeném přístupu k primární vědecké literatuře. 

V evropském kontextu je důležitá především **Berlínská deklarace o otevřeném přístupu ke znalostem v přírodních a humanitních vědách**, která byla představena v roce 2003 na vědecké konferenci. Hlavním bodem se zde stal internet, označený v podstatě jako přelomový nástroj pro šíření výzkumných poznatků (Planková, 2007). Jedním z příkladů, jak Open Science podrobněji konkretizovat a lépe jí porozumět shrnuje tzv. **5 myšlenkových škol**. 

### Rozdělení Open Science do „myšlenkových škol“

**Bartling a Friesike** se domnívají, že OS je definována příliš jednoduše, a tak rozlišili 5 myšlenkových škol, aby lépe vysvětlili a pokryli význam otevřené vědy. Jednotlivé školy jsou tvořeny z (Simandlová, 2014): 

* **Demokratická škola:** hlavním cílem této školy je zpřístupnit vzdělání bez bariér pro každého (Bartling, Frienske, 2014). Ke znalostem se stále nedostanou úplně všichni, a proto se tato škola snaží zajistit dostupnost vědeckých výsledků pro většinu lidí bez větších rozdílů. (Open Science Training Handbook, 2018).
* **Pragmatická škola:** vytváření znalostí by mohlo být více efektivní, kdyby vědci pracovali spolu (Bartling, Frienske, 2014). Tato škola navazuje na zásadu, že při tvorbě vědeckých znalostí dochází k zefektivnění, pokud vědci navazují spolupráci a vzájemně dokážou hodnotit a vznést určitou kritiku ke své práci. Škola se také snaží o to, aby různé vědecké metody byly více transparentní a o vybudování tzv. sítě, která by vědce mohla více spojit (Open Science Training Handbook, 2018). 
* **Škola infrastruktury:** efektivnost výzkumu záleží na dostupných nástrojích a aplikacích. Cílem této školy je vytvořit snadno dostupné platformy, nástroje i služby pro vědce a ostatní uživatele Open Science (Bartling, Frienske, 2014). 
* **Veřejná škola:** věda se musí stát přístupnější pro veřejnost (Bartling, Frienske, 2014). Obecně by měla mít na společnost nějaký dopad. Je zapotřebí zapojovat veřejnost do výzkumu a vytvářet srozumitelné vědecké výsledky i pro *„laiky“*. Tímto způsobem se věda snaží přimět veřejnost ke spolupráci (Open Science Training Handbook, 2018).
*  **Škola měření:** zkoumá, jaké mají vědecké výsledky dopad (Bartling, Frienske, 2014). Tradiční měření se ukázalo jako problematické, a to z toho důvodu, že zahrnovalo například pouze časopisy. Začaly se tedy hledat další alternativní metody, které mohou využívat možnosti digitálních nástrojů a měřit tak dopad vědeckých informací podrobněji (Open Science Training Handbook, 2018). 

Myšlenkové školy jsou jedny z možných aspektů popisující OS a vystihující detailněji její význam. O Obecné politice otevřené vědy pak dále pojednává také tzv. ***Evropská komise***, která mimo jiné doporučuje ve svých cílech propagaci a podporu otevřené vědy. 

 ![](https://i.imgur.com/nzockyq.jpg)

Obr. Pět Open Science myšlenkových škol, zdroj: https://www.fosteropenscience.eu/content/what-open-science-introduction

### Zavádění Open Science 

Politiku Open Science upravuje Evropská komise v rámci programu, který zahrnuje financování výzkumu a inovací. Pokud vědci co nejdříve zveřejní své znalosti a data, dochází k rychlému šíření nejnovějších poznatků. Zároveň, když tento proces podpoří akademické obce, průmysl, veřejné orgány či občanské skupiny, zvyšuje se kreativita a důvěra ve vědu. Šířit vědecké výsledky umožňuje odborníkům napříč zeměmi tzv. platforma **European Open Science Cloud**, která měla vstoupit do fáze vývoje v roce 2021. Jedním z cílů Evropské komise je prosazovat přijetí OS a zapojovat občany, organizace občanské společnosti i koncové uživatele do jejího procesu (European Commission, 2021).

Nově se na rok 2021-2027 připravuje rámcový program **Horizon Europe pro podporu Open Science**. Další evropskou iniciativou je tzv. *Plán S*, která se opět zaměřuje na Open Science zejména na Open Access (Hnátková, 2020).

Obecně stále dochází k velkým rozdílům mezi jednotlivými zeměmi v oblasti zavádění otevřené vědy do praxe. V některých oblastech je povědomí o OS poměrně vysoké, přičemž stále jsou tu místa, kde se vývoj nachází stále v přípravné fázi. Iniciativy v západní a severní Evropě jsou pokročilejší než v jižní a východní Evropě (Grant, 2018). 

Open science je založena na spolupráci, udržitelnosti i jistém vlivu. V podstatě by měla pozitivně působit na společnost, a to s cílem rozšiřování a sdílení vzdělanosti. To může vést k inovacím a řešením globálních problémů jako jsou klimatické změny nebo nemoci. Z toho důvodu je důležité stále podporovat navyšování implementace open science v různých organizacích, které se zabývají výzkumem (Grant, 2018). 

## Implementace Open Science v knihovnách

K rozvoji Open science je potřeba sdílet směrnice, zvyšovat o ní povědomí, a zavádět jí do praxe. Aby tyto všechny aspekty mohly být realizovány, musí se vyhledat vhodní kandidáti. Aktivními přispěvateli pro tento proces se staly právě knihovny. Mají spoustu možností, jak podporovat OS, ale jedna z hlavních činností je spolupráce. Tu mohou uskutečnit v rámci vlastní instituce nebo na regionální úrovni, a to vytvořením programů napomáhajících šíření osvědčených postupů a zdrojů, popřípadě se zapojit do mezinárodních projektů či rozvoje politiky. Bohužel ne každá knihovna má vysoký finanční rozpočet na to, aby mohla rozvíjet OS, tak jak by chtěla. Nicméně podstatné je, aby se knihovna alespoň nějak podílela na propagaci otevřené vědy bez ohledu na to, jestli se jedná o větší či menší instituci. Zároveň je to důležité jak pro knihovnu samotnou, tak pro její uživatele i celkovou společnost, aby stále mohlo docházet k novým objevům a inovacím. V **LIBER Open Science Roadmap** jsou definovány **tři základní klíčové principy OS v knihovnách** (Grant, 2018): 

* **Transparentnost:** pro Open Science je transparentnost velmi důležitá, proto i knihovny by ji měly podporovat, a to například sdílením informací, které jsou dostupné na základě licencí, udržet povědomí o OS pro příští generace, seznámit s Open Access (OA), poradit výzkumným pracovníkům, jak publikovat přes OA (Grant, 2018).
*  **Udržitelnost:** Jak již bylo napsáno v kapitole Specifikace Open Science, odborné výsledky by měly být opětovně využitelné. Knihovny se mohou starat o to, aby poskytovaly udržitelné metadatové služby a dlouhodobě je chránily (Grant, 2018).
*   **Spolupráce:** Knihovny mohou v rámci spolupráce sdílet své osvědčené postupy, studie a zároveň se podílet na vývoji společných standardů a služeb (Grant, 2018).

### Open Access v českých knihovnách 

V České republice se mohou knihovny také zapojit do projektu Open Access. Musí však zajistit informační podporu pro své uživatele, což jsou akademičtí pracovníci, studenti nebo veřejnost. Informační podpora zahrnuje vytvoření webových stránek, které budou návštěvníky informovat o otevřeném přístupu a odkazovat na prameny, jež definují základní principy OA. Příkladem vhodného zdroje je **Open Access ÚK UK**, který bude podrobněji představen níže, **Open Access VUT v Brně**, **Open Access ÚK ČVUT** a další. Autorka doporučuje zejména také webové stránky **Národní technické knihovny v Praze**, která prostřednictvím nich přehledně zpracovává informace o Open Access. Stručně, ale jasně uvádí službu OA, a to také prostřednictvím krátkého propagačního videa. Zároveň poskytuje informace, jak publikovat přes tuto knihovnu, jaké jsou cesty publikování OA, vyhledávání OA podle různých typů dokumentů a odkazuje i na další webové stránky nebo průvodce jiných institucí poskytující OA. Každá knihovna, která se chce podílet na rozvíjení OA by měla vybudovat repozitář. Ten slouží k následnému ukládání a volnému zpřístupňování vědeckých publikací. Takové repozitáře vlastní **Akademie věd ČR, Vysoké učení technické v Brně, Univerzita Tomáše Bati ve Zlíně** a jiní. Repozitář je nutné vybudovat na základě standardů a postupů, jež umožňují podporovat následnou spolupráci, která napomáhá jednotnému formátování metadat ukládaného obsahu. Povědomí o OA mezi akademickými pracovníky a studenty rozšiřuje akce **Open Access Week**, jež se koná od roku 2010 (Asociace knihoven vysokých škol ČR, 2021). 

## Příklad Open Access na Univerzitě Karlově 

Na Univerzitě Karlově lze publikovat zelenou cestou, umožňující zveřejňování dokumentů pomocí vědeckých časopisů. Plné texty pak autor ukládá či zpřístupňuje v **digitálním repozitáři**, jež je zde v současné době připravován. Dále lze publikovat zlatou cestou, a to prostřednictvím recenzovaných otevřených vědeckých časopisů. Publikace je následně přístupná přes vydavatele. V rámci UK mohou autoři využít slev na vybrané vydavatele. Otevřené publikování zde nabízí také **Nakladatelství Karolinum**. Pro dotazy je tu vytvořeno **Centrum pro podporu Open Science**, jež je součástí **Ústřední knihovny UK**. Oborově specifické rady mají na starosti fakultní koordinátoři (Ústřední knihovna UK, 2019). Univerzita Karlova vlastní své repozitáře a digitální knihovnu **Kramerius UK**, které slouží pro uložení a zpřístupnění digitálních či digitalizovaných dokumentů. Tyto práce obvykle vytvořili studenti, akademičtí pracovníci, vědci a zaměstnanci na UK. Repozitáře, které UK zprostředkovává jsou: *Digitální repozitář UK, Digitální univerzitní repozitář nebo Digitální knihovna Kramerius*. Dále se Univerzita Karlova připojila k akci **Open Access Week** v roce 2015 (Centrum pro podporu Open Science, 2021).



## Závěr 

Seminární práce Open Science a její implementace v knihovnách se zaměřila na otevřený přístup k vědeckým informacím. Konkrétně se zabývala hnutím Open Science, které umožňuje a usnadňuje dostupnost nejnovějších výzkumných poznatků. 

V současné době dochází k různým pokusům, jak rozšířit povědomí o OS a její zavádění do praxe. Mnohdy se tento proces řídí určitou politikou, kterou upravuje Evropská komise v rámci programu, jež zahrnuje financování výzkumu a inovací. Často se na rozvoji OS podílejí také knihovny, jakožto jedny z výzkumných institucí. Dokážou zprostředkovávat otevřený přístup k vědeckým informacím široké veřejnosti a rozšiřovat tak povědomí o OS, avšak musí splňovat určité podmínky. K těm patří například vybudování vlastního repozitáře pro ukládání a zpřístupňování vědeckých publikací nebo webových stránek, kde bude veřejnost informována o OS.

Otevřená věda v praxi byla nakonec představena také na příkladu Univerzity Karlovy, která má zřízené Centrum pro podporu open science ve spolupráci s Ústřední knihovnou UK. Zmíněny byly také repozitáře, které univerzita spravuje. 

Open Science by měla mít pozitivní vliv na společnost a jejím z hlavních cílů je rozšiřování vzdělanosti. Proces zpřístupňování vědeckých informací může podpořit inovace, popřípadě řešení globálních problémů apod. Proto je velmi důležitá implementace otevřené vědy v různých organizacích, které se podílejí na výzkumu, aby tak neustále docházelo k rozšiřování povědomí o OS.

## Zdroje 

Bartling, S., & Friesike, S. (2014). *Opening Science: The Evolving Guide on How the Internet is Changing Research, Collaboration and Scholarly Publishing*. SpringerOpen.

Grant, F. (2018). *Liber Open Science Roadmap*. https://zenodo.org/record/1303002#.YQJfOY4zY2z

Hnátková, E. (© 2016 - 2020). Open Science - zbožné přání nebo reálná budoucnost vědy? *Vědavýzkum.cz: Portál Vědavýzkum.cz - Nezávislé informace o vědě a výzkumu*, 1 strana. https://vedavyzkum.cz/nazory-a-komentare/nazory-a-komentare/eva-hnatkova-open-science-zbozne-prani-nebo-realna-budoucnost-vedy

*Open access*. (2021). Univerzita Karlova: Centrum pro podporu open science. Retrieved July 29, 2021, from https://openscience.cuni.cz/OSCI-8.html

*Open access.cz: Jak být open access*. (2021). Open access.cz. Retrieved July 29, 2021, from https://openaccess.cz/jak-byt-oa/#collapsable-item-0-1

*Open Science Training Handbook*. (2018) (Gitbook). https://open-science-training-handbook.gitbook.io/book/

*Open Science: An approach to the scientific process that focuses on spreading knowledge as soon as it is available using digital and collaborative technology. Expert groups, publications, news and events*. (2021). European Commission. Retrieved July 29, 2021, from https://ec.europa.eu/info/research and innovation/strategy/goals-research-and-innovation-policy/open-science_en

Plánková, J. (2007). Klíčové iniciativy Open Access – „3B“. *Ikaros: elektronický časopis o informační společnosti*, 11(12), 1 strana. https://ikaros.cz/klicove iniciativy open access %E2%80%93 %E2%80%9E3b%E2%80%9C

*Repozitáře*. (© 2015 - 2019). Univerzita Karlova: Ústřední knihovna. Retrieved July 29, 2021, from https://knihovna.cuni.cz/rozcestnik/repozitare/

Simandlová, T. (2014). *Otevřená věda - vědecká (r)evoluce* [Diplomová práce, Filozofická fakulta Univerzity Karlovy v Praze]. https://dspace.cuni.cz/bitstream/handle/20.500.11956/63092/120166749.pdf?sequence=1&isAllowed=y


## Použité obrázky

*Five Open Science schools of thought*. (2020). Foster. Retrieved July 29, 2021, from https://www.fosteropenscience.eu/content/what-open-science-introduction

*Open Science facets as a beehive*. (2020). Foster. Retrieved July 29, 2021, from https://www.fosteropenscience.eu/content/what-open-science-introduction
