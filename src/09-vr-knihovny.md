# Virtuální realita v knihovnách

Autorka: Nikola Doleželová

## Úvod

V této seminární práci, ke které mě inspirovala přednáška pana Jana Hrdličky o 3Dsense tvorbě a videomappingu, bych se chtěla zaměřit na virtuální realitu (VR) a její potenciál v oblasti knihovnictví. Nejprve se pokusím o vysvětlení virtuální reality jako takové, uvedu stručně její historii a vývoj. Poté se zaměřím na virtuální prohlídky a virtuální výstavy. Nakonec shrnu potenciální možnosti, které by mohla přinášet virtuální realita v budoucnu v knihovnách různým skupinám uživatelů.

## Virtuální realita

Jak napsal Tomáš Pipota ve svém článku o virtuální realitě v knihovně, virtuální realita je spojení hardwaru a softwaru, které se v dnešní době těší poměrně velké oblibě a máme díky němu pocit, jako kdybychom se nacházeli v reálném prostředí. *„Hardwarové komponenty čítají pc nebo ps4 (v následujících měsících i xbox), virtuálně realitní brýle, dva a více snímačů pohybu a ovladače. Systémy pro virtuální realitu jsou dnes HTC Vive, Oculus Rift a PS VR. Co se softwaru týče, tady začíná prakticky nekonečná řada možností. Pořizovací cena těchto systémů se pohybuje od deseti až po sto tisíc“* (Pipota, 2019).

### Historie
Virtuální realita začala vznikat v šedesátých až sedmdesátých letech minulého století, a to díky vývoji počítačové grafiky a muži jménem Ivan Sutherland, který vytvořil první přilbový displej. Zařízení umělo snímat polohu a směr a tvořily ho dvě obrazovky a brýle, do kterých se z obrazovek přenášel obraz (Škrob, 2020).

Dalším důležitý milníkem ve vývoji virtuální reality byla možnost ovlivňovat generovaný děj, o který se zasloužil Myron Krueger na konci šedesátých let (Zemánek, 2018).

Dnešní virtuální realita funguje v podstatě na podobných principech, díky jejímu rozšíření je ale mnohem dostupnější a skýtá mnoho možností.

### Typy VR

Virtuální realita by se dala rozdělit podle určení. Existuje virtuální realita určená většímu množství diváků. Příkladem pro tento typ může být virtuální realita typu CAVE. Virtuální realita, pro kterou používáme náhlavní soupravu je naopak určena jen pro jednu osobu (Zemánek, 2018).

## Virtuální prohlídka

> *„Virtuální prohlídku lze obecně charakterizovat jako interaktivní prezentaci prostoru, která vznikla reálně nasnímanými místnostmi nebo prostředím exteriéru.“*
>
(Hlavičková, 2016)

Virtuální prohlídka muzea, galerie, knihovny nebo jiné instituce či stavby, je způsob, jak zprostředkovat zážitek z místa, aniž by se návštěvník musel nacházet přímo v dané instituci nebo zemi. Jak uvádí Barbora Šedivá ve své bakalářské práci o virtuálních prohlídkách v galeriích a muzeích, výhodu tohoto přístupu je menší poškození a opotřebení památek. Dalšími výhodou je podle ní neomezený čas prohlídky (Hlavičková, 2018).

### Příklady virtuálních prohlídek knihoven v ČR

Možnost prohlédnout si prostor instituce, jako je knihovna, muzeum, galerie, nebo jiné kulturní památky je dnes poměrně rozšířená. Virtuální prohlídku můžeme často najít na webových stránkách instituce.

**Národní knihovna České republiky**

Příkladem virtuální prohlídky knihovny může být prohlídka na webových stránkách Národní knihovny. Díky ní si uživatel může prohlédnout architekturu Barokní knihovny, Studovny hudebního oddělení nebo třeba Zrcadlové kaple. Při prohlídce je možné pohybovat se mezi patry nebo měřit pomocí funkce metru cokoliv, co si zvolíme.

**Krajská vědecká knihovna v Liberci**

Knihovna zpřístupňuje prohlídku vnitřních prostor knihovny pomocí „Google maps“. Opět je zde možnost zvolení si libovolného patra budovy.

**Městská knihovna Rožnov pod Radhoštěm**

Virtuální prohlídka Městské knihovny v Rožnově pod Radhoštěm sice neumožňuje pohyb kliknutím na šipky, jako to umožňují předchozí knihovny. Naproti tomu ale nabízí volbu sekce knihovny, ve které se pak může uživatel rozhlédnout. Prohlídka také zahrnuje popisy fondu, které čtenáři mohou velmi usnadnit potenciální fyzickou návštěvu knihovny.

**Univerzitní knihovna Univerzity Pardubice**

Prohlídka funguje na podobném principu jako prohlídka knihovny v Rožnově. Uživatel sice může k pohybu použít šipky, ale obraz se pohybuje o mnohem větší vzdálenost než například u prohlídky Národní knihovny České republiky, tím pádem skýtá i menší pocit skutečného procházení knihovnou. Na druhou stranu ale nabízí ikonu v podobě VR brýlí a možnost použít k prohlídce i headset.

**Další způsoby virtuálních prohlídek**

Kromě prohlídek, které zachycují 360° obraz volí některé knihovny jiné alternativní metody. Může to být video, ve kterém návštěvníky někdo provádí. Další zajímavou alternativu zvolila školní knihovna s názvem „Hugh & Hazel Darling Law Library“ v Los Angeles. Potenciální návštěvníky s prostorem knihovny seznamuje pomocí fotografie části knihovny, jejího popisu a popisu jejího umístění a nákres patra knihovny shora se slovním označením jednotlivých místností a sekcí.

![](https://i.imgur.com/DVz9rE9.png)

První patro Hugh and Hazel Darling Law Library: [https://www.law.ucla.edu/library](https://www.law.ucla.edu/library)

## Virtuální výstava

Výstava jsou vybrané muzejní předměty, které jsou nějak vystavené, uspořádané tak, aby návštěvníka zaujaly a přinesly mu něco nového. Pokud výstava zahrnuje fyzickou přítomnost v instituci, může se návštěvník pohybovat od předmětu k předmětu, zažívat atmosféru a vlastně i spoluvytvářet prostředí výstavy. Naproti tomu u virtuální výstavy takovou možnost nemá. Jakub Jareš ale ve své glose Jak se pozná (dobrá) online výstava vytýká některým výstavám to, že se podobají spíše prohlídce. To znamená například to, že některé exponáty nebo popisy exponátů nejsou dostatečně vidět (Jareš, 2020). Národní galerie Praha nabízí v podstatě spojení virtuální výstavy a virtuální prohlídky. Návštěvník se virtuálně pohybuje přímo v místě výstavy a k vybraným uměleckým dílům je přiřazena detailní fotografie díla a jeho popis.

## Potenciální možnosti VR v knihovnách

Virtuální realita se v poslední době těší velké oblibě a má mnoho vlastností, které by mohly knihovnám pomoci jak v propagaci a přilákání zákazníků, tak v jejím poslání vzdělávání, snižování digitální propasti a dalších činnostech.

Kromě poměrně slibných kladných vlastností má potenciální zabudování VR do služeb knihovny jisté „nepříjemnosti“. Jedná se o velmi odlišný způsob přijímání informací od tradičního čtení tištěných knih a vlastně i e-knih. Dále jsou samozřejmě potřeba určité znalosti, které by se museli pracovníci knihovny naučit, aby mohli zařízení v knihovně poskytovat (Pipota, 2017).

## VR jako nástroj pro vzdělávání

Knihovna by měla být místem vzdělávání, zároveň by ale měla, jako každá podobná kulturní instituce, zaujmout své návštěvníky a nabízet jim nové podněty a obecně se přizpůsobit době a způsobu učení. Jak zmiňuje ve své diplomové práci Zdeněk Foral: *„Virtuální realita představuje další vývojový stupeň a revoluci ve vizualizaci informace“* (Foral, 2017).

Virtuální realita má potenciál například u dětí a mladistvých. Zábavná forma by je mohla mnohem více motivovat k učení a vzhledem k čím dál tím větší dostupnosti těchto zařízení, se zdá být tato metoda výuky čím dál tím reálnější. Možnost vyzkoušet si virtuální realitu by také mohla do knihovny přitáhnout nové uživatele a dát jim možnost seznámit se s dalšími formami přijímání informací, které by třeba ani jinak nevyzkoušeli.

### VR jako zábava a způsob aktivizace seniorů

Potenciál by mohla VR najít i u seniorů. Jedním z poslání knihovny je seniory aktivizovat, začleňovat do společnosti a celkově jim poskytovat možnosti pro pochopení moderních technologií. Virtuální realita by mohla seniorům tedy kromě možnosti trávení volného času, poskytnout možnost nových sociálních kontaktů jak mezi svou generací, tak mezi mladšími uživateli.

V České republice už virtuální realita pro seniory také není úplnou novinkou. V několika domovech pro seniory si mohlo pár jedinců VR vyzkoušet a například v domově seniorů v Prachaticích měla tato forma aktivizace velký úspěch. Prachatický domov seniorů se rozhodl VR pořídit natrvalo, i když začínají jen formou lehčích virtuálních her (Rabenhauptová, 2020).

### VR pro uživatele s postižením

Lidé s postižením jsou stejně jako senioři skupinou, která je ohrožena vyčleněním ze společnosti. Knihovna se snaží plnit roli instituce, která dává těmto skupinám možnost vzdělávání, začleňování, a především rovného přístupu a bezbariérovosti.

> *„Lidé s poruchou autistického spektra (ASS) mají nepřetržité problémy při sociální komunikaci a interakci. Nedostatek sociálních kompetencí jim ztěžuje orientaci v normálních situacích a také jim působí problémy při hledání pracovního místa. V důsledku toho jsou tedy velmi často ohroženi sociální vykořeněností.“*

(Krtičková, 2020)

Virtuální realita v knihovně by mohla lidem s poruchou autistického spektra poskytnout možnost rozvoje a podporu sociálních dovedností nebo dokonce i pomoc se získáním pracovního místa. Tímto tématem už se zabývá několik projektů, například společnost organizace Pistes, která už provedla výzkumnou část projektu a připravuje se na ověření výzkumu v praxi. (Krtičková, 2020).

### VR pro uživatele se zrakovým znevýhodněním

Aneta Drmotová ve své bakalářské práci na téma „Virtuální realita pro uživatele se zrakovým znevýhodněním“ uvádí výsledky své experimentální studie, ve které zkoumala, jak budou nevidomí schopni pracovat s VR. Jedinci si mohli nejprve vyzkoušet 2D tvary, následně si mohli zkusit vyjadřování barev pomocí kreslení ve VR. Studentka se také rozhodla vytvořit různé obrazy ve VR, které byly zobrazeny tak, jak je vidí lidé s různými druhy zrakového postižení (Drmotová, 2018).

V knihovně by mohl mít tento přístup přínos jak pro uživatele se zrakovým znevýhodněním, kteří by se mohli kreativně projevovat, tak pro běžné uživatele, kteří by se mohli díky simulaci zrakových vad více seznámit s problematikou a vcítit se do těl uživatelů se zrakovým znevýhodněním.

## Negativní vlivy informačních a komunikačních technologií na uživatele

Informační a komunikační technologie, do kterých patří i VR, nám přinášejí spoustu výhod. K jejich užívání ale patří i určitá rizika. Jedním z možných rizik je závislost na těchto technologiích a tím i zanedbávání povinností, a dokonce i zdravotní a psychické potíže. Dalším možným problémem je tzv. digitální demence, která postupně poškozuje mozek uživatele. Rizika se objevují především při nevhodném či příliš častém používání. Dalším negativním atributem může být vliv na vzdělávání. I když se VR často používá přímo ke vzdělávání, může uživatele odvádět od studia, díky široké nabídce her a dalších aplikací (Foral, 2017).

## Závěr

Touto seminární prací jsem chtěla dokázat, že virtuální realita má v knihovně své místo. Snažila jsem se stručně definovat, co to vlastně virtuální realita je a jaké jsou potenciální možnosti jejího využití. Do seminární práce jsem se rozhodla zařadit i virtuální prohlídky a výstavy, protože mohou být prezentovány jak prostřednictvím obrazovky počítače, tak pomocí headsetu. Virtuální výstavy jsem se rozhodla zmínit z toho důvodu, že by dle mého názoru skvěle doplňovaly prohlídky knihoven. Tyto prohlídky by se pak posunuly na úplně novou úroveň a možnost listovat virtuálně v knize, kterou jsme si právě vytáhli z regálu by byl dle mého názoru velmi zajímavý zážitek, hlavně pokud bych třeba ve své obecní knihovně mohla virtuálně procházet nějakou významnou zahraniční knihovnou, a dokonce si knihy i zblízka prohlížet a listovat jimi. U virtuálních prohlídek jsem se snažila hlavně uvádět praktické příklady prezentace jednotlivými knihovnami. Nakonec jsem promluvila o výhodách využití VR pro různé skupiny uživatelů, včetně skupin ohrožených sociální izolací. Nemohla jsem nezmínit také možná rizika, která jsou s používáním VR spojená a se kterými by měli být uživatelé také seznámeni a varováni před nimi. Celkově myslím, že jsem cíl seminární práce splnila a že virtuální realita má v knihovně opravdu své místo, zvláště v dnešní době.

## Zdroje

Drmotová, A. (2018). Virtuální realita pro uživatele se zrakovým znevýhodněním (Bakalářská práce). Brno.

Foral, Z. (2017). Vliv a role smartphonu na vzdělávání současnosti a budoucnosti – virtuální realita ve vzdělávání. (Diplomová práce). Brno.

Hlavičková, M. (2016). Virtuální prohlídky v galeriích a muzeích v České republice.(Bakalářská práce).Brno.

Jareš, J. Glosa: Jak se pozná (dobrá) online výstava [Online]. 8.5.2020 Retrieved January 17, 2021, from [https://art.ceskatelevize.cz/inside/glosa-jak-se-pozna-dobra-online-vystava-Sqibg](https://art.ceskatelevize.cz/inside/glosa-jak-se-pozna-dobra-online-vystava-Sqibg)

Krtičková, D. Virtuální realita a autismus: Může virtuální realita pomoct lidem s autismem [online]. 7.8.2020 Retrieved January 19, 2021, from [https://epale.ec.europa.eu/cs/blog/autism-vr-la-realite-virtuelle-peut-elle-aider-les-personnes-autistes](https://epale.ec.europa.eu/cs/blog/autism-vr-la-realite-virtuelle-peut-elle-aider-les-personnes-autistes)

Pipota, T. Virtuální realita v knihovně. Duha: Informace o knihách a knihovnách z Moravy [online]. 2019, 33(4). ISSN 1804-4255. Retrieved January 17, 2021, from [http://duha.mzk.cz/clanky/virtualni-realita-v-knihovne](http://duha.mzk.cz/clanky/virtualni-realita-v-knihovne)

Rabenhauptová, H. Virtuální realita pro prachatické seniory. [online]. 29.8.2020 Retrieved January 19, 2021, from [https://www.sensen.cz/clanky/users/virtualni-realita-pro-prachaticke-seniory](https://www.sensen.cz/clanky/users/virtualni-realita-pro-prachaticke-seniory)

Škrob, P. Vznik, rozvoj a perspektivy virtuální reality. [online]. 2020 Retrieved January 17, 2021, from [https://www.fi.muni.cz/usr/jkucera/pv109/2000/skrob.html](https://www.fi.muni.cz/usr/jkucera/pv109/2000/skrob.html)

Zemánek, J. (2018). Virtuální realita jako objekt a subjekt výstavní praxe.(Magisterská diplomová práce). Brno.
